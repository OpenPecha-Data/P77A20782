ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས། ཚད་མ་གྲུབ་པའི་ལེའུའི་རྣམ་བཤད།

ད་ནི་ཤིན་ཏུ་ལྐོག་གྱུར་ལ་ལུང་ཚད་མར་སྒྲུབ་པའི་དོན་དུ་ཀུན་ལས་བཏུས་པའི་མཆོད་བརྗོད་ཀྱི་དོན་སྟོན་པར་བྱེད་པའི་ཚད་མ་གྲུབ་པ་ལ་གསུམ་སྟེ། ཐུབ་པ་ཚད་མར་གྱུར་པའི་དོན་བསྟན་པ་དང༌། དེའི་སྒྲུབ་བྱེད་རྒྱས་པར་བཤད་པ་དང༌། ཐུབ་པ་ལ་ཚད་མ་ཉིད་ཀྱིས་བསྟོད་པའི་དགོས་པའོ། ། དང་པོ་ལ་གཉིས་ཏེ། ཚད་མའི་རང་བཞིན་དང༌། གྱུར་བ་སྨོས་པའི་དགོས་པའོ། ། དང་པོ་ལ་གཉིས་ཏེ། ། དོན་དུ་གཉེར་བྱའི་ཚད་མ་དང༌། བསྟོད་པའི་དོན་གྱི་ཚད་མའོ། ། དང་པོ་ལ་གསུམ་སྟེ། ཚད་མའི་མཚན་ཉིད་དང༌། མཚན་གཞི་ངོས་བཟུང་བ་དང༌། ཚད་མའི་ངེས་བྱེད་བསྟན་པའོ། ། དང་པོ་ལ་གཉིས་ལས་དང་པོ་མཚན་ཉིད་དངོས་ནི་ཚད་མ་ཞེས་པ་སྟེ། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། །ཞེས་པའི་ཐོག་མར་སྨོས་པའི་ཚད་མ་དེ་གང་ཞེ་ན་ཤེས་པ་གཅིག་ཡིན་ཞེས་དྲང་ངོ༌། ། ཤེས་པ་ཇི་ལྟ་བུ་ཞེ་ན་སླུ་བ་མེད་པ་ཅན་ནོ། ། འདིར་སླུ་བ་མེད་པ་ནི་དོན་བདེན་པ་དང༌། བློ་མ་འཁྲུལ་བ་གཉིས་ཀ་ལ་འཇུག་པས་དོན་བདེན་པ་ཡུལ་དུ་ཡོད་པའམ་མ་འཁྲུལ་བ་ཆོས་སུ་ཡོད་པའི་ཤེས་པ་ནི་ཚད་མའོ། ། འདིར་མི་སླུ་བ་དོན་ལ་སྦྱར་ནས་བཤད་པ་ནི་བཙོ་སྲེག་ལ་སོགས་པའི་དོན་བྱེད་ནུས་པར་གདོད་མ་ནས་འཁྲུལ་བ་མ་ཞིག་གི་བར་དུ་གནས་པ་ནི་མི་སླུ་བ་ཡིན་ནོ། ། ཞེས་བརྗོད་པས་རྨི་ལམ་གྱི་མེ་ཆུ་ལ་སོགས་པ་ནི་སླུ་བར་བསྟན་ཏོ། ། དེ་ཡང་སྒྲ་དང་རི་མོ་ལ་སོགས་པ་རྟོགས་ཙམ་ལ་མི་སླུ་བར་བརྗོད་ལ་མེ་ཆུ་ལ་སོགས་པ་ཐོབ་པ་ལ་མི་སླུ་བར་བརྗོད་དོ། ། དེ་ཡང་གེགས་སྲིད་པའི་ཕྱིར་དངོས་སུ་ཐོབ་པ་ནི་མ་ཡིན་གྱི་ཐོབ་པའི་ནུས་པ་ལ་འདོད་དོ། ། གཉིས་པ་དེའི་སྐྱོན་སྤང་བ་ལ་གཉིས་ལས་དང་པོ་མ་ཁྱབ་པ་སྤང་བ་ནི་འོ་ན་སྒྲ་བྱུང་གི་ཤེས་པ་ཚད་མ་མ་ཡིན་པར་འགྱུར་ཏེ་བཙོ་སྲེག་ལ་སོགས་པའི་དོན་བྱེད་པ་ལ་མི་སླུ་བ་མེད་པས་ཞེ་ན་མ་ཡིན་ཏེ་བུམ་པ་ཞེས་པ་ལ་སོགས་པའི་སྒྲ་ལ་བརྟེན་ནས་བྱུང་བའི་ཤེས་པ་ལ་ཡང་ཆོས་ཅན་མི་སླུ་བ་ཡོད་དེ་མངོན་པར་འདོད་པ་སྟེ་བརྗོད་འདོད་སྟོན་པར་བྱེད་པའི་ཕྱིར་རོ།

། དེ་ཉིད་བཤད་པ་ནི་སྨྲ་བ་ཞེས་པ་སྟེ་ཚད་མ་ཡིན་ཞེས་དྲང་ངོ༌། ། གང་ཞེ་ན་སྒྲ་སྟེ་སྒྲ་ལས་བྱུང་བའོ། ། ཡུལ་གང་ལ་ཞེ་ན་དོན་གང་ཞིག་རྟོགས་བཅས་ཀྱི་བློ་ལ་རབ་ཏུ་གསལ་ཞིང་སོ་སོར་སྣང་བ་དེ་ལའོ། ། དེ་ཉིད་ཇི་ལྟ་བུ་ཞེ་ན་སྨྲ་བ་པོའི་བྱེད་པ་སྟེ་དེའི་བརྗོད་འདོད་ཀྱི་ཡུལ་དུ་འགྱུར་པའོ། ། སྒྲ་ལས་སྨྲ་བ་པོའི་དོན་དེར་སྣང་བའི་བརྗོད་འདོད་རྟོགས་པའི་ཕྱིར་མི་སླུ་བ་ཡོད་ཅེས་པའི་དོན་ཏོ། ། སྒྲ་དེ་ཕྱི་རོལ་གྱི་དོན་གྱི་དེ་ཁོ་ན་ཉིད་ཀྱི་རྒྱུ་ཅན་ཏེ་འབྲས་བུ་མིན་པའི་ཕྱིར་དེ་ལ་ལྟོས་ནས་ཚད་མ་ཉིད་ཀྱང་མིན་ནོ། ། གཉིས་པ་ཁྱབ་ཆེ་བ་སྤང་བ་ནི་རྗེས་སུ་སྐྱེས་པའི་ངེས་ཤེས་ཚད་མར་ཐལ་ཏེ་མི་སླུ་བ་ཡོད་པའི་ཕྱིར་རོ་ཞེ་ན། མ་ཡིན་ཏེ་ཀུན་རྫོབ་སྟེ་དྲན་པའི་བློ་ནི་ཆོས་ཅན་ཚད་མར་མི་འདོད་དེ་སྔར་བཟུང་ཟིན་པ་དང་ད་ལྟར་བསྲེས་ནས་འཛིན་པའི་ཕྱིར་རོ། ། གཞན་ཡང་འདི་ལ་དོན་བྱེད་ནུས་པ་ལ་མི་སླུ་བ་མེད་དེ་འདིའི་ཡུལ་ནི་སྔ་ཕྱི་གཅིག་ཏུ་བསྲེས་པ་ཡིན་ལ་སྔ་ཕྱི་འདྲེས་པའི་དོན་བྱེད་པ་མི་སྲིད་པའི་ཕྱིར་རོ། ། ངེས་པ་འདི་བླང་དོར་ལ་འཇུག་པའི་རྒྱུའི་གཙོ་བོ་ཡང་མིན་ཏེ་དེ་མེད་ཀྱང་གོམས་པ་ལས་འཇུག་པའི་ཕྱིར་རོ། ། གོམས་པ་མེད་པའི་དུས་ན་ངེས་པ་འཇུག་པའི་རྒྱུ་ཡིན་ཡང་དེ་ཉིད་རྗེས་དཔག་ཡིན་ནོ། ། གཉིས་པ་ནི་འོ་ན་ཚད་མའི་མཚན་གཞི་གང་ཞེ་ན་དབང་པོ་ལ་སོགས་པ་མ་ཡིན་གྱི་བློ་ནི་ཚད་མ་ཉིད་ཡིན་ཏེ་ཚད་མའི་འབྲས་བུ་གཉིས་སྒྲུབ་པའི་རྒྱུ་ཡིན་པའི་ཕྱིར་རོ། ། འདི་ལྟར་དང་པོ་ཐ་སྙད་ལ་འཇུག་པའི་རྒྱུར་བསྟན་པ་ནི་དེ་ཞེས་པ་ཡར་བླངས་ཏེ་ཤེས་པ་བླང་དོར་གྱི་དངོས་པོ་འདོར་ལེན་ལ་འཇུག་པའི་རྒྱུའི་གཙོ་བོ་ཡིན་པའི་ཕྱིར་རོ། ། དེ་ཡང་དེ་ཡོད་མེད་ཀྱི་རྗེས་སུ་བྱེད་པའི་ཕྱིར་རོ། ། དབང་པོ་ལ་སོགས་པ་ནི་མ་ཡིན་ཏེ་དེ་ཡོད་པ་ཙམ་གྱིས་འཇུག་པར་ཐལ་བའི་ཕྱིར་རོ། ། རྗེས་སུ་སྐྱེས་པའི་ངེས་པའང་མིན་ཏེ་ཁ་ཅིག་ཏུ་རྟོག་པ་མེད་ཀྱང་ཁ་ཐོན་བྱང་བོ་འདོན་པ་ལྟར་གོམས་པའི་སྟོབས་ཀྱིས་འཇུག་ལ་ཁ་ཅིག་ཏུ་ཐེ་ཚོམ་ལས་ཀྱང་འཇུག་པའི་ཕྱིར་རོ།

། གཉིས་པ་དོན་རྟོགས་བྱེ་བྲག་ཏུ་འབྱེད་པའི་རྒྱུར་བསྟན་པ་ནི་ཡུལ་རྣམ་ཅན་ནི་ཤེས་པ་དོན་དང་འདྲ་བའོ། ། དེ་ཐ་དད་པས་བློ་ལ་ཡོད་པའི་དོན་རྟོགས་པ་ཐ་དད་དུ་འཇོག་པའི་ཕྱིར་རོ། ། ཅི་སྟེ་ན་ཤེས་པ་དོན་དང་འདྲ་བ་དེ་ཡོད་ན་དོན་རྟོགས་པ་དེ་ཡོད་པའི་ཕྱིར་རོ། ། གསུམ་པ་ནི་འོ་ན་ཚད་མ་ཉིད་དུ་གང་ལས་གྲུབ་ཅེ་ན་ཚད་མ་དེ་སྐྱེད་པའི་ཚེ་རང་རིག་པ་ཉིད་ལས་ཤེས་པའི་རང་གི་ངོ་བོ་ཡོད་པ་ཙམ་དུ་རྟོགས་ཀྱི་ཚད་མ་ཉིད་དུ་མ་ཡིན་ཏེ་རང་རིག་འཁྲུལ་བ་ལ་ཡང་ཡོད་པས་སོ། ། གལ་ཏེ་ཤེས་པ་གྲུབ་ན་ཚད་མའང་འགྲུབ་སྟེ་ཐ་དད་མེད་པའི་ཕྱིར་རོ་ཞེ་ན་རང་རིག་དེ་ལ་ཚད་མ་དེའང་གསལ་མོད་ཀྱི་ངེས་པ་ནི་མ་ཡིན་ཏེ་སྔོན་པོ་དང་སྐད་ཅིག་བཞིན་ནོ། ། དེས་ན་ཐ་སྙད་དེ་ཕྱིས་བྱུང་བའི་ཤེས་པ་ལས་ཚད་མ་ཉིད་དུ་ངེས་པའོ། ། ཤེས་པ་དེ་ཡང་རྗེས་སུ་སྐྱེས་པའི་ངེས་ཤེས་སམ་ཚད་མ་གཞན་ཡིན་ནོ། ། འོ་ན་རང་རང་གིས་ཚད་མར་རྟོགས་པའི་ཕྱིར་ཚད་མའི་བསྟན་བཅོས་དོན་མེད་དུ་འགྱུར་ཞེ་ན་ཞུགས་པ་ན་མི་སླུ་བར་རང་རང་གིས་ཤེས་ཀྱང་བསྟན་བཅོས་ནི་འཇུག་པའི་སྔ་རོལ་གྱི་ཚད་མ་དང་ཚད་མིན་གྱི་རྣམ་དབྱེ་མི་ཤེས་པ་དང་ཤེས་ཀྱང་མི་དྲན་པའི་རྨོངས་པ་དང་གཉིས་བཟློག་པའི་དོན་དུ་བྱེད་པ་ཡིན་ནོ། ། གཉིས་པ་བསྟོད་པའི་དོན་གྱི་ཚད་མའི་མཚན་ཉིད་ནི་རྟོགས་པ་པོས་སྔར་མི་ཤེས་པའི་དོན་དངོས་པོའི་གནས་ལུགས་གསལ་བར་བྱེད་པའི་ཤེས་པ་ཡང་ཚད་མའོ། ། འདིར་དོན་གྱི་སྒྲ་ནི་དངོས་པོ་ཡིན་པས་ཟླ་གཉིས་ལ་སོགས་པ་གཅོད་ལ་དེའི་གནས་ལུགས་ནི་དངོས་པོ་ཡོད་པ་དང་མེད་པ་གཉིས་ཀ་ལ་བཞེད་དོ། ། གཉིས་པ་དེ་ལ་ཁྱབ་ཆེས་པ་སྤང་བ་ནི་སྔོན་པོ་ལ་སོགས་པ་རང་གི་མཚན་ཉིད་ཀྱི་ངོ་བོ་རྟོགས་པའི་འོག་ཏུ་སྔོན་པོ་ལ་སོགས་པའི་སྤྱི་འཛིན་པར་བྱེད་པའི་རྣམ་པར་ཤེས་པ་དེ་ཡང་ཚད་མ་ཉིད་ཐོབ་པར་འགྱུར་ཏེ་མངོན་སུམ་གྱིས་མ་བཟུང་བའི་སྤྱི་གསལ་བར་རྟོགས་པའི་ཕྱིར་ཞེ་ན།

རྗེས་སུ་སྐྱེས་པའི་ངེས་ཤེས་ནི་མ་རྟོགས་པའི་ཡུལ་ཅན་མིན་ཏེ་སྔར་མངོན་སུམ་གྱིས་བཟུང་བ་དེ་དྲན་པའི་ཕྱིར་རོ། ། མ་རྟོགས་པའི་ཡུལ་ཅན་ཡིན་དུ་ཆུག་ན་ཡང་སྐྱོན་མེད་དེ་ཚད་མ་ནི་རང་མཚན་སྔར་མི་ཤེས་པ་ཤེས་པ་ཡིན་ལ་འདི་ལ་དེ་མེད་པའི་ཡུལ་ཅན་མིན་ཏེ་སྔར་མངོན་སུམ་གྱིས་བཟུང་བ་དེ་དྲན་པའི་ཕྱིར་རོ། ། མ་རྟོགས་པའི་ཡུལ་ཅན་ཡིན་དུ་ཆུག་ཡང་སྐྱོན་མེད་དེ་ཚད་མ་ནི་རང་མཚན་སྔར་མི་ཤེས་པ་ཡིན་ལ་འདི་ལ་དེ་མེད་པའི་ཕྱིར་ཞེས་སྟོན་པ་ནི་རང་གི་མཚན་ཉིད་ཅེས་པའོ། ། རང་མཚན་རྟོགས་པ་ཁོ་ན་ཚད་མར་འཇོག་པ་ཅི་སྟེ་ཞེ་ན་རྟོགས་ལྡན་དོན་བྱེད་ནུས་པའི་རང་མཚན་ལ་དཔྱད་པ་བྱེད་ཀྱི་མི་ནུས་པ་ལ་མི་བྱེད་པའི་ཕྱིར་རོ། ། འོ་ན་དངོས་མེད་རྟོགས་པ་ཚད་མ་མ་ཡིན་པར་འགྱུར་རོ་ཞེ་ན་དེ་ཡང་དགག་གཞི་འམ་དགག་བྱའི་དངོས་པོ་རྟོགས་པའི་ཕྱིར་ཚད་མ་ཡིན་ནོ། ། འདིར་ཚད་མའི་ཚད་ཉིད་གཉིས་སུ་སྨོས་པ་ནི་རིམ་པ་ལྟར་ཐ་སྙད་པ་དང་དོན་དམ་ལ་དགོངས་པའམ། ། ཡང་ན་དེ་གཉིས་ཚོགས་པ་མཚན་ཉིད་དུ་བཞེད་པའོ། ། གཉིས་པ་དེས་ན་ཐུབ་པ་ཚད་མར་བསྟན་པ་ནི་དེ་ལྡན་ཞེས་པ་ཚད་མ་དང་འདྲ་བའི་ཕྱིར་ཚད་མའོ། གཉིས་པ་གྱུར་པ་སྨོས་པའི་དགོས་པ་ལ་གཉིས་ཏེ། དངོས་དང༌། དེ་ལ་རྩོད་པ་སྤང་བའོ། དང་པོ་ནི་ཐུབ་པ་འདི་རྒྱུ་ལས་མ་སྐྱེས་པའི་ཚད་མ་རྟག་པ་དང་པོ་ནས་ཡོད་པ་ཡིན་ནམ་སྙམ་པའི་དོགས་པ་བཟློག་པའི་ཕྱིར་ཕྱིས་ཚད་མའི་སྐྱེས་བུར་འཁྲུངས་པ་ཡིན་ནོ། ། ཞེས་ཤེས་པར་བྱ་བའི་དོན་དུ་གྱུར་པ་ཉིད་གསུངས་པའོ། ། ཕྱིས་ཚད་མར་འཁྲུངས་པ་དེའི་ཕྱིར་དེ་ལ་རྒྱུ་གཅིག་ཡོད་པར་སྟོན་ཏེ་རྒྱུ་མེད་ལ་སྔར་ཚད་མ་མ་ཡིན་པ་ཕྱིས་ཡིན་པ་མི་རུང་བའི་ཕྱིར་རོ། ། དེས་ན་སྒྲུབ་བྱེད་ཀྱི་རྒྱུ་ཚོགས་གཉིས་ལ་ལྟོས་ནས་ཚད་མར་གྱུར་པ་ཡིན་པར་རིགས་སོ། ། འདིར་སྦྱོར་བ་ནི་གང་གིས་སྒྲུབ་པར་བྱེད་པ་ཕྱིན་ཅི་མ་ལོག་པ་ནན་ཏན་དུ་བྱས་པས་དེས་དེ་ཐོབ་པར་འགྱུར་ཏེ་ནད་སེལ་བའི་ཐབས་ཕྱིན་ཅི་མ་ལོག་པ་ལ་ནན་ཏན་དུ་བརྟེན་པ་ལྟ་བུའོ།

། ཐུབ་པས་ཀྱང་ཚད་མ་ཉིད་དུ་སྒྲུབ་པར་བྱེད་པའི་ཐབས་ཕྱིན་ཅི་མ་ལོག་པ་ལ་ནན་ཏན་དུ་མཛད་པ་ཡིན་ནོ་ཞེས་ པའོ། ། གཉིས་པ་ལ་གཉིས་ཏེ་རྣམ་གཅོད་ཀྱི་དགོས་པ་དང༌། ཡོངས་གཅོད་ཀྱི་དགོས་པ་ལ་རྩོད་པ་སྤང་བའོ། ། དང་པོ་ལ་གཉིས་ཏེ། ། དབང་ཕྱུག་ཚད་མར་འདོད་པ་དགག་པ་དང༌། ། དབང་ཕྱུག་དེའི་སྒྲུབ་བྱེད་དགག་པའོ། ། དང་པོ་ལ་གཉིས་ཏེ། དབང་ཕྱུག་རྟག་པ་དང༌། མི་རྟག་པ་རང་བྱུང་ཚད་མར་འདོད་པ་དགག་པའོ། ། དང་པོ་ལ་གཉིས་ལས་དང་པོ་ཚད་མ་རྟག་པ་དགག་པ་ནི། གལ་ཏེ་དབང་ཕྱུག་གི་མིང་ཅན་ངོ་བོ་ཉིད་ཀྱིས་གྲུབ་པའི་ཤེས་པ་རྟག་པ་ཚད་མ་ཡིན་ཞེ་ན༑ ༑ མ་ཡིན་ཏེ་ཚད་མ་ཆོས་ཅན་རྟག་པ་ཡོད་པ་མིན་ཏེ་དངོས་པོ་རྟོགས་པ་ཚད་མ་ཡིན་པའི་ཕྱིར་རོ། ། མ་ངེས་པ་མིན་ཏེ་ཤེས་བྱ་མི་རྟག་པ་ལ་ཤེས་པ་མི་རྟག་པས་ཁྱབ་ཅེས་པ་ནི་ཤེས་བྱ་ཅེས་པ་རྐང་པ་གཉིས་སོ། ། གཉིས་པ་ཤེས་པ་ཅན་རྟག་པ་དགག་པ་ནི་ཡུལ་མི་རྟག་པས་ཡུལ་ཅན་ཡང་མི་རྟག་ཀྱང་ཚད་མ་ཅན་གྱི་སྐྱེས་བུ་རྟག་ཅེ་ན། འོ་ན་ཚད་མ་དེ་སྐྱེས་བུ་ལ་སྐྱེའམ་མི་སྐྱེ། གཉིས་པ་ལྟར་ན་དེ་གཉིས་འབྲེལ་མེད་དུ་འགྱུར་ལ་དང་པོ་ལྟར་ན་སྔ་ཕྱི་རིམ་པ་བཞིན་དུ་སྐྱེ་བ་ཅན་གྱི་བློ་དག་ནི་སྐྱེས་བུ་རྟག་པ་ལས་སྐྱེ་བ་མི་འཐད་ཅེས་པ་ནི་རྟག་ཏུ་སྐྱེ་བའམ་མི་སྐྱེ་བར་འགྱུར་ཏེ་རྒྱུ་རྟག་པའི་ཕྱིར་ཞེས་པའོ། ། རྐྱེན་ལ་ལྟོས་ནས་རེས་འགའ་སྐྱེ་ཞེ་ན་རྐྱེན་ལ་ལྟོས་པ་མི་རུང་སྟེ་རྟག་པ་ལ་དངོས་དང་བརྒྱུད་པའི་རྣམ་པ་འགས་ཀྱང་ཕན་གདགས་པར་བྱ་བ་མིན་པའི་ཕྱིར་རོ། ། གཉིས་པ་ནི་དབང་ཕྱུག་ཆགས་བྲལ་མི་རྟག་པ་རང་རིག་སྔ་མ་ཙམ་མ་གཏོགས་པའི་རྒྱུ་གཞན་ལ་ལྟོས་པ་མེད་ཅིང་བཅིངས་གྲོལ་མེད་པ་དེ་ཚད་མ་ཡིན་ནོ་ཞེ་ན། ། དེ་ལྟར་ན་ རྒྱལ་བ་ཅན་ན་རེ དབང་ཕྱུག་དེ་ཐམས་ཅད་མཁྱེན་པ་མིན་པར་འགྱུར་ཏེ་གཞན་ལ་སྤང་གཉེན་སྟོན་མི་ཤེས་པའི་ཕྱིར་རོ། ། ཅི་སྟེ་ན་རང་ཉིད་ཀྱིས་དེ་དག་ལ་གོམས་བར་མ་བྱས་པའི་ཕྱིར་རོ། ། གཞན་ཡང་དེ་ལྟ་བུའི་དབང་ཕྱུག་མི་རྟག་པར་འདོད་ན་ཡང་ཡོད་པའི་ཐ་སྙད་དུ་བྱར་མི་རུང་སྟེ་ཚད་མེད་ཉིད་ཅེས་པ་དེ་ལྟ་བུ་ལ་ཡིད་སྨོན་ཙམ་ལས་སྒྲུབ་བྱེད་མེད་པའི་ཕྱིར་རོ།

། གཉིས་པ་དེའི་སྒྲུབ་བྱེད་དགག་པ་ལ་གཉིས་ལས་དང་པོ་འདོད་པ་བརྗོད་པ་ནི་དེ་ལྟ་བུའི་དབང་ཕྱུག་ལ་སྒྲུབ་བྱེད་མེད་པ་མིན་ཏེ་དེ་སྒྲུབ་པ་ལ་འབྲས་བུའི་རྟགས་ཡོད་པའི་ཕྱིར་རོ། ། འདི་ལྟར་སྡོད་འཇུག་ཅེས་པ་ལ་སོགས་པ་སྟེ་ལོ་ཀའི་གནས་དང་ལུས་དང་ལོངས་སྤྱོད་ལ་སོགས་པ་ནི་ཁྱད་པར་ཅན་གྱི་བློ་སྔོན་དུ་བཏང་ནས་བསྒྲུབ་པ་ཡིན་ཏེ་སྡོད་ཅིང་འཇུག་པའི་ཕྱིར་སྟེའུ་ལ་སོགས་པ་བཞིན་ནོ། ། ཟླུམ་པོ་ལ་སོགས་པའི་དབྱིབས་དང་ལྡན་པའི་ཕྱིར་ཁང་བཟངས་བཞིན། ། དོན་བྱེད་ནུས་པའི་ཕྱིར་བུམ་པ་བཞིན་ནོ། ། སོགས་པ་སྟེ་གྲགས་དང་ཚད་དང་ལྡན་པའི་ཕྱིར་ཞེས་ཟེར་རོ། ། འདི་དགག་པ་ལ་གཉིས་ཏེ། སྒྲུབ་བྱེད་འབྲས་རྟགས་དགག་པ་དང༌། དབང་ཕྱུག་རྟག་པ་རྒྱུ་ཡིན་པ་དགག་པའོ། ། དང་པོ་ལ་གཉིས་ཏེ། ། མདོར་བསྟན་པ་དང༌། རྒྱས་པར་བཤད་པའོ། དང་པོ་ནི་གལ་ཏེ་གནས་པ་ལ་སོགས་པ་བློ་ཙམ་སྔོན་དུ་སོང་བར་སྒྲུབ་ན། དེ་སྒྲུབ་བྱར་མི་རུང་སྟེ་ཁྱེད་ཀྱིས་འདོད་པ་དེ་གང་ཟག་གཉིས་ཀ་ལ་གྲུབ་པའི་ཕྱིར་རོ། ། འདི་ལྟར་སངས་རྒྱས་པ་ཡང་ལས་ཀྱི་མིང་ཅན་གྱི་སེམས་པས་བསྒྲུབ་པར་འདོད་པའི་ཕྱིར་ཏེ། ། ལོ་ཀ་སྣ་ཚོགས་ལས་ལས་སྐྱེ། ། ལས་ནི་སེམས་པ་དང་དེས་བྱས། ། ཞེས་པའོ། ། གལ་ཏེ་དབང་ཕྱུག་རྟག་པ་ཅིག་གིས་ཐམས་ཅད་བྱས་པར་སྒྲུབ་པ་ཡིན་ན་དཔེ་མ་གྲུབ་སྟེ་བུམ་པ་ལ་སོགས་པ་ཐམས་ཅད་དབང་ཕྱུག་གིས་བྱས་པར་མ་གྲུབ་པའི་ཕྱིར་རོ། ། ཡང་ན་ལྡོག་པ་ལ་ཐེ་ཚོམ་ཟ་བ་སྟེ་དབང་ཕྱུག་དེ་ཉིད་ཀྱིས་མ་ངེས་པ་ཡིན་ནོ། ། འདི་ལྟར་དབང་ཕྱུག་དེ་ཉིད་ཀྱང་དབང་ཕྱུག་གཞན་གྱིས་བྱས་པར་འགྱུར་ཏེ་དེ་ཡང་སྡོད་ཅིང་འཇུག་པ་དང་དོན་བྱེད་པའི་ཕྱིར་རོ། ། མ་གྲུབ་ན་འབྲས་བུ་ཐམས་ཅད་གཅིག་ཅར་དུ་བྱེད་པར་འགྱུར་རོ། ། འདོད་ན་དེ་ཡང་དབང་ཕྱུག་གཞན་ཅིག་གིས་བྱེད་དགོས་པས་ཐུག་མེད་དུ་འགྱུར་རོ། ། གཞན་ཡང་བུམ་པ་རྫ་མཁན་ལ་སོགས་པས་བྱེད་པར་མཐོང་བའི་ཕྱིར་དང༌། རྟགས་དེ་དག་དང་དབང་ཕྱུག་རྒྱུ་འབྲས་སུ་མ་ངེས་པའི་ཕྱིར་དང་དེས་ཀྱང་འབྲས་བུའི་སྤྱི་རྒྱུའི་ཁྱད་པར་དཔག་མི་ནུས་པའི་ཕྱིར་རོ།

། གཉིས་པ་ལ་གསུམ་སྟེ། དབྱིབས་སོགས་བརྟག་ལ་དགག་པ་དང༌། དེས་རིགས་ཅན་གཞན་ཡང་ཁེགས་པར་བསྟན་པ་དང༌། དེ་དག་གིས་གྲུབ་པའི་དོན་བསྟན་པའོ། ། དང་པོ་ལ་གཉིས་ཏེ། དབྱིབས་སོགས་ཀྱི་དོན་རྟགས་སུ་མི་རུང་བ་དང༌། སྒྲ་རྟགས་སུ་མི་རུང་བའོ། ། དང་པོ་ལ་གསུམ་ལས་དང་པོ་དབྱིབས་ཁྱད་པར་ཅན་ཁྱབ་བྱེད་དུ་མ་གྲུབ་པ་ནི་བྱིན་རློབ་ཅེས་པ་སྟེ་རྗེས་སུ་དཔོག་པ་གང་ཡིན་པ་དེ་ནི་རིགས་ཞེས་དྲང་ངོ༌། གང་ཞེ་ན་སྐྱེས་བུས་བྱས་པར་རོ། ། གང་ལས་ཞེ་ན་དབྱིབས་དང་སྡོད་འཇུག་ལ་སོགས་སྐྱེས་བུས་བྱས་པ་དང་ཅི་འདྲ་བ་ཞིག་ཆོས་ཅན་ལ་རབ་ཏུ་གྲུབ་པ་དེ་ལས་སོ། ། དབྱིབས་སོགས་ཇི་ལྟ་བུ་ཞེ་ན་བྱིན་གྱིས་རློབ་པའི་བྱེད་པ་པོ་ཡོད་ན་ཡོད་པ་དང་མེད་པའི་ཚུལ་གྱིས་རྗེས་སུ་འཇུག་པ་ཅན་ནོ། ། དེ་ལྟར་བུའི་དབྱིབས་སོགས་སྐྱེས་པ་ལ་མི་འཁྲུལ་ཡང་རི་ལ་སོགས་པ་ལ་མ་གྲུབ་པོ། ། གཉིས་པ་དབྱིབས་ཙམ་མ་ངེས་པ་ལ་གཉིས་ལས་དང་པོ་མ་ངེས་པའི་དཔེ་ནི་ཐ་དད་ཅེས་པ་སྟེ་རྗེས་དཔོག་རིགས་པ་མིན་ཞེས་དྲང་ངོ་གང་ཞེ་ན་རི་ལ་སོགས་པ་སྐྱེས་བུས་བྱས་པར་རོ། ། གང་གིས་ཞེ་ན་སྐྱེས་བུས་བྱས་པའི་ཁང་བཟང་ལ་སོགས་པ་དང་མ་བྱས་པའི་རི་ལ་སོགས་པ་དབྱིབས་ཙམ་དུ་ཐ་དད་མེད་པའི་རྟགས་ཀྱིས་སོ། ། དེ་དག་དབྱིབས་ཙམ་ཐ་དད་མེད་པར་ཅིས་འགྲུབ་ཅེ་ན་དབྱིབས་ཞེས་པའི་སྒྲ་མཚུངས་པས་སོ། ། ཅི་སྟེ་མི་རིགས་ཞེ་ན་ཁང་བཟངས་དང་རི་ལ་སོགས་པ་ལ་གྲུ་བཞི་ལ་སོགས་པ་ཡོད་ཙམ་དུ་འདྲ་ཡང་ཁྱད་པར་མི་འདྲ་སྟེ་རྒྱུ་ཐ་དད་ཀྱི་དངོས་པོ་ལས་རབ་ཏུ་གྲུབ་པའི་ཕྱིར་རོ། ། དཔེར་ན་སྐྱེ་བོའི་རྫས་ལས་མེ་དཔོག་པ་མ་ངེས་པ་བཞིན་ཏེ་ས་ཚུབ་ལ་སོགས་པའི་མེ་དང་མ་འབྲེལ་བའི་སྐྱ་རྫས་ཀྱང་ཡོད་པའི་ཕྱིར་རོ། ། གཉིས་པ་ངེས་ན་ཧ་ཅང་ཐལ་བ་ནི་མ་ངེས་པ་དེ་ལྟ་མིན་ན་ཞེས་པ་སྟེ་གྲོག་མཁར་ཡང་ཆོས་ཅན། རྫ་མཁན་དེས་བྱས་པར་གྲུབ་པར་ཐལ་ཏེ་འཇིམ་པའི་རྣམ་འགྱུར་དུ་འདྲ་བའི་ཕྱིར་ཞེས་སྟོན་པ་ནི་རྫ་མཁན་གྱིས་ཞེས་པའོ།

། གསུམ་པ་དེ་ལྟག་ཆོད་དུ་ཐལ་བ་སྤང་བ་ནི་འདིར་དབྱིབས་རྟགས་སུ་བཀོད་པ་ལ་ཁྱེད་ཀྱིས་དེ་ཁྱད་པར་དང་ཁྱད་པར་ཅན་མ་ཡིན་པ་གཉིས་སུ་ཕྱེ་ནས་སྐྱོན་བཀོད་པའི་ཕྱིར་འབྲས་བུ་དང་མཚུངས་པའི་ལྟག་ཆོད་དུ་འགྱུར་རོ་ཞེ་ན་མ་ཡིན་ཏེ་དབྱིབས་ཀྱི་སྤྱི་ཡང་རྟགས་སུ་མི་རུང་བའི་ཕྱིར་རོ། ། འོ་ན་འབྲས་མཚུངས་ཀྱི་སྐྱོན་ཇི་ལྟ་བུ་ལ་འབྱུང་ཞེ་ན་བསྒྲུབ་བྱའི་ཞེས་པ་སྟེ་འབྲས་བུ་དང་མཚུངས་པའི་ལྟག་ཆོད་དུ་འདོད་ཅེས་དྲང་ངོ༌། གང་ཞེ་ན་རྒོལ་བས་བྱས་པ་ཙམ་སྒྲ་མི་རྟག་པའི་སྒྲུབ་བྱེད་དུ་བཀོད་པའི་ཚེ་ཕྱི་རྒོལ་གྱིས་སྒྲ་དང་སྒྲ་མ་ཡིན་གྱི་བྱས་པ་ཐ་དད་དུ་ཕྱེ་ནས་སྒྲའི་བྱས་པ་འགོད་ན་དཔེ་ལ་མེད་ལ་སྒྲ་མ་ཡིན་གྱི་བྱས་པ་འགོད་ན་མ་གྲུབ་པར་འགྱུར་ཞེས་སྐྱོན་བརྗོད་ན་འབྲས་མཚུངས་ཡིན་ནོ།

 ། འོ་ན་བྱས་པ་ལ་གཉིས་ཁོ་ནར་བྱེད་པ་ཅི་སྟེ་ཞེ་ན་འབྲེལ་བ་ཅན་སྒྲ་དང་སྒྲ་མ་ཡིན་ཐ་དད་པ་གཉིས་སུ་ངེས་པའི་ཕྱིར་རོ། ། དེ་འབྲས་མཚུངས་ཡིན་པ་ཅི་སྟེ་ཞེ་ན་འབྲས་བུ་བྱས་པའི་སྤྱིས་ཀྱང་མི་རྟག་པ་སྒྲུབ་པར་བྱེད་ནུས་པའི་ཕྱྀར་རོ། ། ཅི་སྟེ་ན་བྱས་པ་ཙམ་དེ་བསྒྲུབ་བྱའི་ཆོས་མི་རྟག་པའི་རྗེས་སུ་འགྲོ་བའི་ཕྱིར་རོ། ། ཇི་སྐད་དུ། འབྲས་ཉིད་གཞན་གྱི་ཆ་ལས་ནི། ། བསྒྲུབ་བྱ་མི་འགྲུབ་པར་སྟོན་གང༌། ། དེ་ནི་འབྲས་མཚུངས་སྨྲ་བ་པོའི། ། བསམ་པ་ལས་ཏེ་རྣམ་གསུམ་མོ། ། ཞེས་སོ། ། དེ་ལ་རྣམ་གསུམ་ནི་སྒྲ་ལ་བུམ་པའི་བྱས་པ་བཀོད་ན་ཀུན་ལས་བཏུས་ལས་དེ་སྒྲ་ལ་མེད་ཅེས་བརྗོད་པ་མ་གྲུབ་པའི་ལྟག་ཆོད་དང་སྒྲའི་བྱས་པ་བཀོད་ན་མཐུན་ཕྱོགས་བུམ་པ་ལ་སོགས་པ་ཐམས་ཅད་ལ་མེད་ཅེས་བརྗོད་པ་འགལ་བའི་ལྟག་ཆོད་དང༌། དེ་ནི་མི་མཐུན་ཕྱོགས་རྟག་པ་ཐམས་ཅད་ལའང་མེད་ཅེས་རྗོད་པ་མ་ངེས་པའི་ལྟག་ཆོད་དོ། ། དེ་ལ་འབྲས་མཚུངས་ཞེས་བརྗོད་པ་ཅི་སྟེ་ཞེ་ན་སྒྲ་འབྲས་བུའི་ཐ་སྙད་དུ་བསྒྲུབ་པའི་རྩོལ་བྱུང་ལ་སྐྱོན་བཀོད་པ་དང་མཚུངས་པས་སོ། ། འདི་ལྟར་རིགས་པ་ཅན་གྱིས་སྒྲ་ནི་འབྲས་བུའི་ཐ་སྙད་དུ་བྱས་ཏེ་རྩོལ་བ་ལས་བྱུང་བའི་ཕྱིར་ཞེས་བརྗོད་པ་ལ་དཔྱོད་པ་བ་ན་རེ། རྩོལ་བ་ལས་བྱུང་བའི་གསལ་བ་ཙམ་འགོད་ན་མ་ངེས་ལ། རྩོལ་བ་ལས་བྱུང་བའི་སྔར་མེད་གསར་དུ་སྐྱེ་བ་འགོད་ན་མ་གྲུབ་ཅེས་བརྗོད་པ་དང་འདྲ་བ་ཡིན་ཏེ་དེ་གཉིས་ཀས་ཁྱད་པར་དུ་མ་བྱས་པའི་རྩོལ་བྱུང་ཙམ་གྱིས་འབྲས་བུའི་ཐ་སྙད་བསྒྲུབ་ནུས་པའི་ཕྱིར་རོ། ། གཉིས་པ་དབྱིབས་སོགས་ཀྱི་སྒྲ་རྟགས་སུ་མི་རུང་བ་ལ་གཉིས་ལས་དང་པོ་མི་རུང་བའི་དཔེ་ནི་རིགས་ཞེས་པ་སྟེ་སྒྲུབ་པར་བྱེད་པ་ནི་མི་རིགས་ཞེས་དྲང་ངོ༌། གང་ཞེ་ན་རིགས་ནི་དབྱིབས་ཀྱི་སྤྱིའི། ། དེའི་ཁྱད་པར་ཁང་པ་ལ་སོགས་པ་ལ་སྐྱེས་བུས་བྱས་པར་གྲུབ་པ་ལྟར་རི་ལ་སོགས་པའང་སྐྱེས་བུས་བྱས་པར་བསྒྲུབ་པ་མི་རིགས་པའོ།

། གང་ལས་ཞེ་ན་སྒྲའི་སྤྱི་ཞེས་པའི་དབྱིབས་ཞེས་པའི་སྒྲ་གཅིག་གིས་བརྗོད་པ་མཐོང་བ་ལས་སོ། ། དཔེར་ན་ངག་དང་ཕྱོགས་ལ་སོགས་པ་ཆོས་ཅན་རྭ་ཅན་ཡིན་ཏེ་གོ་ཞེས་པའི་སྒྲ་གཅིག་གིས་བརྗོད་པའི་ཕྱིར་ཞེས་བརྗོད་ན་མ་ངེས་པ་བཞིན་ནོ། ། གཉིས་པ་རུང་ན་ཧ་ཅང་ཐལ་བ་ནི་སྒྲ་རྣམས་ཆོས་ཅན་ཡུལ་གང་ལའང་འཇུག་པ་མེད་པ་མིན་ཏེ་རྗོད་འདོད་ཀྱི་གཞན་དབང་ལས་སྐྱེ་བའི་ཕྱིར་རོ། ། སྒྲ་དེ་ཡོད་པ་ཉིད་ཀྱིས་དོན་གྲུབ་ན་བུམ་པ་ལ་སོགས་པ་ཐམས་ཅད་ཀྱིས་སྣམ་བུ་ལ་སོགས་པ་ཐམས་ཅད་ཀྱི་དོན་འགྲུབ་པར་ཐལ་ཏེ་བརྗོད་འདོད་ཐམས་ཅད་ལ་འཇུག་ཏུ་རུང་བ་ཉིད་ཀྱིས་ཐམས་ཅད་ལ་ཐམས་ཅད་ཀྱི་སྒྲ་ཡོད་པའི་ཕྱིར་རོ། ། གཉིས་པ་དེས་རིགས་ཅན་གཞན་ཁེགས་པ་ནི་འདིས་ནི་ཞེས་པ་སྟེ་དཔྱད་པ་སྟེ་བཀག་པ་ཡིན་ཞེས་དྲང་ངོ༌། གང་ཞེ་ན་སེར་སྐྱ་ལ་སོགས་པའི་རྟགས་ལྟར་སྣང་ངོ༌། ། དེ་གང་ཞེ་ན་མི་རྟགས་པའི་སོགས་ཁོང་ནས་སྐྱེ་བ་ཅན་སྟོན་པ་ནི་རྟགས་སོ། ། ཡང་གི་སྒྲས་བློ་དང་བདེ་བ་བསྟན་ཏེ་ཆོས་ཅན་ནོ། ། སེམས་མེད་ཅེས་པ་ནི་བསྒྲུབ་བྱ་སྟེ་གྲངས་ཅན་གྱི་སྦྱོར་བའོ། ། ཤིང་རྣམས་ཆོས་ཅན་སེམས་ལྡན་ཡིན་ཏེ་ཤུན་པ་ཐམས་ཅད་བཤུས་ན་འཆི་བའི་ཕྱིར་ཞེས་པ་ནི་གཅེར་བུ་པའི་སྦྱོར་བ་སྟེ་དེ་དག་བཀག་པའོ། ། གང་གིས་ཞེ་ན་དབྱིབས་འགོག་པའི་རིགས་པ་འདིས་ནིའོ། ། དེ་ཡང་དེ་དག་གི་དོན་རྟགས་སུ་འགོད་ན་མི་འཐད་དེ་འདྀ་ལྟར་སངས་རྒྱས་པ་འདོད་པའི་སྔར་མེད་སྐྱེ་བ་དང་སྔར་ཡོད་འགག་པའི་སྐྱེ་བ་ཅན་ནམ། མི་རྟག་པ་གྲངས་ཅན་ལ་མ་གྲུབ་ལ་གནས་སྐབས་གསལ་མི་གསལ་དུ་སོང་བའི་སྐྱེ་བ་ཅན་ནམ་མི་རྟག་པ་སངས་རྒྱས་པ་ལ་མ་གྲུབ་པོ། ། དེ་གཉིས་ལས་གཞན་པའི་སྐྱེ་བ་ཅན་ནམ་མི་རྟག་པ་ནི་མི་སྲིད་དོ། ། ཤིང་ལ་འཆི་བའི་རྟགས་ཀྱང་དེ་དང་འདྲ་སྟེ་ཆོ་ལ་སོགས་པ་འགག་པའི་འཆི་བ་ནི་ཤིང་ལ་མ་གྲུབ་ལ་སྐམ་པ་ལ་འཆི་བར་བརྗོད་ན་མ་ངེས་ཏེ། འདམ་དང་ཤ་ལ་སོགས་པ་ལ་ཡང་མཐོང་བའི་ཕྱིར་རོ།

། འཆི་བ་ལ་སོགས་པའི་སྒྲ་རྟགས་སུ་འགོད་ནའང་མི་འཐད་དེ་ཧ་ཅང་ཐལ་བའི་ཕྱིར་རོ། ། གསུམ་པ་དེ་དག་གིས་གྲུབ་པའི་དོན་ལ་གསུམ་ལས་དང་པོ་ངོ་བོ་དང་ཁྱད་པར་གཉིས་ལས་ངོ་བོ་གཙོ་བོའི་དཔེ་ནི་དབྱིབས་ལ་སོགས་པའི་ངོ་བོ་རི་ལ་སོགས་པ་ལ་མ་གྲུབ་ན་ཚུལ་ལ་མ་རིགས་པ་སྔར་གྱི་འདི་དང་འདྲ་སྟེ་མ་གྲུབ་པའོ། ། རྟགས་ཀྱི་ངོ་བོ་གྲུབ་ན་ཁྱད་པར་འགའ་ཞིག་མ་གྲུབ་ཀྱང་ཁྱད་པར་མ་གྲུབ་པ་ཙམ་གྱིས་རྟགས་ལ་གནོད་བྱེད་མིན་ཏེ་དཔེར་ན་སྒྲའི་སྟེང་དུ་ནམ་མཁའི་ཡོན་ཏན་ལ་བརྟེན་པ་མ་གྲུབ་ཀྱང་བྱས་པ་སྒྲུབ་ན་རྟགས་ཡིན་པ་བཞིན་ནོ། ། གཉིས་པ་སྒྲ་དོན་གཉིས་ལས་དོན་གཙོ་བའི་དཔེ་ནི་སྒྲ་མ་གྲུབ་ཀྱང་ཞེས་པ་སྟེ་ལུས་སོགས་ཀྱི་སྒྲུབ་བྱེད་སངས་རྒྱས་པའི་རིགས་པ་ཅན་ལ་རྡུལ་ཕྲན་ཆོས་ཅན་མི་རྟག་སྟེ་ལུས་ཅན་ཡིན་པའི་ཕྱིར་ཞེས་བཀོད་པ་ན་རིགས་པ་ཅན་ལ་སྒྲ་མ་གྲུབ་སྟེ་རྡུལ་ཕྲན་ལུས་ཅན་དུ་མི་འདོད་པའི་ཕྱིར་རོ། ། དེ་རྫས་ཐམས་ཅད་དུ་སོང་བ་ལ་ལུས་ཅན་དུ་འདོད་དེ་སངས་རྒྱས་པ་ལ་མ་གྲུབ་བོ། ། དེས་ན་སྒྲ་མ་གྲུབ་ཀྱང་རྡུལ་ཕྲན་ལ་རེག་བྱ་གཉིས་ཀས་ཁས་བླངས་པས་དོན་གྲུབ་པས་རྟགས་སུ་རུང་བ་ཡིན་ནོ། ། གསུམ་པ་དེའི་རྒྱུ་མཚན་དངོས་པོ་དེ་ཉིད་འཁྲུལ་བ་དང་འགལ་བ་དང་མ་གྲུབ་པ་ཡིན་ན་སྒྲ་དེ་ལྟར་མིན་ཡང་རྟགས་སྐྱོན་ལྡན་ཡིན་ཏེ་དུ་བ་ལ་སོགས་པའི་དངོས་པོ་ལས་མེ་ལ་སོགས་པའི་དངོས་པོ་སྒྲུབ་ཀྱི་དུ་བ་ལ་སོགས་པའི་སྒྲ་སྒྲུབ་པ་མ་ཡིན་པའི་ཕྱིར་རོ། ། དཔེར་ན་འགྲོ་བའི་ཕྱིར་དང་ཞེས་པའོ། ། གཉིས་པ་དབང་ཕྱུག་རྟག་པ་རྒྱུ་ཡིན་པ་དགག་པ་ལ་གསུམ་སྟེ། རྟག་པ་རྒྱུར་མི་འཐད་པའི་རིགས་པ་བསྟན་པ་དང་དེ་རང་ལ་མཚུངས་པ་སྤང་བ་དང༌། ། དེ་དག་གི་དོན་བསྡུ་བའོ། ། དང་པོ་ལ་གསུམ་སྟེ། རྒྱུ་མིན་གྱི་གནས་སྐབས་དང་ཁྱད་པར་མེད་པས་རྒྱུར་མི་རུང་བ་དང༌། རྒྱུ་འབྲས་ཀྱི་མཚན་ཉིད་མེད་པས་རྒྱུར་མི་རུང་བ་དང༌། གཞན་ལ་ནུས་པ་མཐོང་བས་དེ་རྒྱུར་མི་རུང་བའོ།

། དང་པོ་ལ་གཉིས་ལས་དང་པོ་ཐལ་བ་དགོད་པ་ནི་ཇི་ལྟར་ཞེས་པ་སྟེ་གལ་ཏེ་དབང་ཕྱུག་འགྲོ་བའི་རྒྱུ་ཡིན་ན། རྟག་ཏུ་འབྲས་བུ་སྐྱེས་པའམ་མི་སྐྱེད་པ་ཞིག་བརྟག་གྲང༌། དང་པོ་ནི་མིན་ཏེ་འགྲོ་བ་རིམ་གྱིས་སྐྱེ་བར་མཐོང་བའི་ཕྱིར་རོ། ། གཉིས་པའང་མི་རུང་སྟེ་རི་བོང་གི་རྭ་དང་ནམ་མཁའ་ཡང་རྒྱུར་ཐལ་བའི་ཕྱིར་རོ། ། གལ་ཏེ་ཇི་ལྟར་དབང་ཕྱུག་གི་དངོས་པོ་དེ་དུས་འགའ་ཞིག་གི་ཚེ་རྒྱུ་ཡིན་པར་འདོད་ལ་འབྲས་བུ་སྐྱེད་པའི་གནས་སྐབས་དེ་ལྟ་བུ་ལས་མ་འཕོས་བཞིན་དུ་དབང་ཕྱུག་དེ་ཉིད་དུས་གང་གི་ཚེ་རྒྱུ་མིན་པར་ཡང་འདོད་ཅེ་ན། འོ་ན་དབང་ཕྱུག་དེ་ནི་ཆོས་ཅན་རྒྱུར་འདོད་པའི་གནས་སྐབས་ལ་རྒྱུ་མཚན་གང་གིས་རྒྱུ་མ་ཡིན་པར་མི་འདོད་དེ་འདོད་པར་ཐལ་ཏེ་རྒྱུ་མིན་གྱི་གནས་སྐབས་དང་རང་བཞིན་ཁྱད་པར་མེད་པའི་ཕྱིར་རོ། ། མ་གྲུབ་ན་དེ་མི་རྟག་པར་འགྱུར་ལ། ཐལ་བ་དེ་འདོད་ན་རྒྱུར་འདོད་པའི་དམ་བཅའ་ཉམས་སོ། དེ་བཞིན་དུ་རྒྱུ་མིན་གྱི་གནས་སྐབས་ནའང་རྒྱུར་ཐལ་ཏེ་རྒྱུའི་གནས་སྐབས་དང་རང་བཞིན་ཁྱད་པར་མེད་པའི་ཕྱིར་རོ། ། གཉིས་པ་ཁྱབ་པ་སྒྲུབ་པ་ནི་གལ་ཏེ་རྒྱུ་མིན་གྱི་གནས་སྐབས་དང་ཁྱད་པར་མེད་ཀྱང་དེ་རྒྱུར་རྟོག་སྟེ། འོ་སྐོལ་ལྟ་བུས་མ་མཐོང་བའི་རྒྱུ་ཡང་སྲིད་པས་ཞེ་ན། འོ་ན་མཚོན་དང་འབྲེལ་བས་ནག་པའི་ལུས་ལ་རྨ་སྐྱེད་པ་དང༌། སྨན་དང་འབྲེལ་བས་རྨ་དེ་འདྲུབས་པ་སྟེ་སོས་པ་མཐོང་བ་ཡིན་ནོ། དེ་ལ་ཡང་དབང་ཕྱུག་རྒྱུར་རྟོག་ན་རྨ་སྐྱེད་པ་དང་སོས་པ་གཉིས་དང་འབྲེལ་བ་གཏན་ནས་མེད་པའི་སྡོང་དུམ་འདི་ཅིའི་ཕྱིར་མ་སྐྱེད་པ་དང་སོས་པའི་རྒྱུར་རྟོག་པར་མི་བྱེད་དེ་བྱེད་པར་འགྱུར་ཏེ་དབང་ཕྱུག་དང་ཁྱད་པར་མེད་པའི་ཕྱིར་རོ། ། རྨ་ལ་སྡོང་དུམ་གྱིས་བྱས་པའི་ཁྱད་པ་མ་མཐོང་བས་དེ་རྒྱུར་མི་རུང་ངོ་ཞེ་ན། འོ་ན་ཡང་ཞེས་པས་དབང་ཕྱུག་རྟག་པ་ཆོས་ཅན་རྨ་སྐྱེད་པ་དང་སོས་པའི་བྱེད་པ་པོར་ཡང་མི་རུང་སྟེ་རྨའི་རང་བཞིན་ལ་ཁྱད་པར་སྐྱེད་པ་མེད་པའི་ཕྱིར་རོ།

། གཉིས་པ་ནི་རྟག་པ་ཞེས་པ་དབང་ཕྱུག་ལ་ལོ་ཀ་སྐྱེད་པའི་ནུས་པ་ཉིད་ཀྱང་རྟོགས་པར་དཀའ་སྟེ་དབང་ཕྱུག་ལ་སོགས་པས་ལོ་ཀ་འདོག་པ་མཐོང་བ་མེད་པའི་ཕྱིར་རོ། ། ཅི་སྟེ་ན་དེ་རྟག་པར་འདོད་པས་སོ། ། དེས་ན་དབང་ཕྱུག་དང་ལོ་ཀ་རྒྱུ་འབྲས་སུ་མི་རུང་སྟེ་དེ་དག་རྗེས་སུ་འགྲོ་ལྡོག་མེད་པའི་ཕྱིར་རོ་ཞེས་པའོ། ། གསུམ་པ་ནི་རྫ་མཁན་ལ་སོགས་པ་གང་དག་ཡོད་ན་བུམ་པ་གང་སྐྱེ་བར་འགྱུར་བ་མཐོང་བ་ཉིད་དོ། འཇིམ་པ་ལ་སོགས་པ་དེ་དག་ལས་བུམ་པ་སྐྱེ་ བར་མཐོང་བཞིན་དུ་གཞན་དབང་ཕྱུག་ལ་སོགས་པའང་བུམ་པ་དེའི་རྒྱུར་རྟོག་ པ་ཡིན་ན་དུ་བ་ལ་སོགས་པའི་འབྲས་བུ་ཐམས་ཅད་ལ་རྒྱུ་ཐུག་པ་མེད་པར་འགྱུར་ཏེ་རྡོ་ལ་སོགས་པ་ཐམས་ཅད་དེའི་རྒྱུར་བཏགས་པས་ཆོག་པའི་ཕྱིར་རོ། ། གཉིས་པ་མཚུངས་པ་སྤང་བ་ལ་གཉིས་ལས་དང་པོ་ས་སོགས་དང་མཚུངས་པ་སྤང་བ་ནི་མྱུ་གུ་ཞེས་པ་སྟེ་འབྲས་བུ་མི་སྐྱེད་པའི་གནས་སྐབས་དང་ཁྱད་པར་མེད་པས་རྒྱུར་མི་རུང་ན་ས་ལ་སོགས་པའང་མྱུ་གུའི་རྒྱུར་མི་རུང་སྟེ་མྱུ་གུ་སྐྱེད་པ་མི་སྐྱེད་པའི་གནས་སྐབས་ཀྱི་ས་ལ་ཁྱད་པར་མེད་པའི་ཕྱིར་ཞེ་ན་ས་ཐམས་ཅད་མྱུ་གུའི་རྒྱུ་མ་ཡིན་ནོ། ། འོན་ཀྱང་ས་ལ་སོགས་པའི་རང་བཞིན་ཁྱད་པར་ཅན་དུ་འགྱུར་ནས་མྱུ་གུ་སྐྱེད་པའི་རྒྱུ་ཡིན་ཞེས་སྦྱར་རོ། ། དེ་ཅིས་འགྲུབ་ཅེ་ན་ས་དེ་ལེགས་པར་རྨོ་བ་ལ་སོགས་པ་བྱས་ན་མྱུ་གུ་དེའི་ཁྱད་པར་བཟང་བ་ལ་སོགས་པ་མཐོང་བའི་ཕྱིར་རོ། ། གཉིས་པ་དང་པོ་ལ་སོགས་པ་དང་མཚུངས་པ་སྤང་པ་ནི། གལ་ཏེ་ཞེས་པ་སྟེ་རྒྱུ་ཡིན་ཞེས་དྲང་ངོ༌། ། གང་གི་ཞེ་ན་མིག་ཤེས་ལ་སོགས་པའི་བློའིའོ། ། གང་ཞེ་ན་ཡུལ་དང་དབང་པོ་དང་ཡིད་ལ་བྱེད་པ་གསུམ་ཚོགས་པའོ། ། ཚོགས་པ་ཇི་ལྟ་བུ་ཞེ་ན་མ་ཚོགས་པའི་གནས་སྐབས་དང་ཁྱད་པར་མེད་པ་ཡིན་ཏེ་དབང་པོ་དང་མ་ཚོགས་པའི་གཟུགས་དང་ཚོགས་པའི་གཟུགས་ཉིད་ལ་ཁྱད་པར་མ་མཐོང་བའི་ཕྱིར་རོ། ། དེས་ན་མ་ཚོགས་པ་དང་ཁྱད་པར་མེད་པའི་ཚོགས་པ་བློའི་རྒྱུ་ཡིན་པ་དེ་ལྟར་མི་བྱེད་པའི་གནས་སྐབས་དང་ཐ་དད་མེད་པའི་དབང་ཕྱུག་འདི་ཡང་འགྲོ་བའི་རྒྱུ་ཡིན་ཞེ་ན།

རྟགས་གྲུབ་པ་མིན་ཏེ་དབང་པོ་ལ་སོགས་པ་དེ་ལའང་འབྲས་བུ་སྐྱེད་མི་སྐྱེད་ཀྱི་གནས་སྐབས་ལ་ཁྱད་པར་མཐོང་བའི་ཕྱིར་རོ། ། འདི་ནི་གནོད་པ་ཅན་གྱིས་གྲུབ་སྟེ་སོ་སོ་རེ་རེ་ལ་བློ་བསྐྱེད་པའི་ནུས་པ་མེད་པའི་དབང་པོ་ལ་སོགས་པ་རྣམས་བྱེ་མ་ལས་ཏིལ་མར་མི་འབྱུང་བ་ལྟར་རྐྱེན་དང་འཕྲད་ཀྱང་རང་བཞིན་གྱིས་ཁྱད་པར་དུ་འགྱུར་བ་མེད་ན་དེ་དག་ཚོགས་ཀྱང་ནུས་པ་མེད་པར་འགྱུར་ཏེ་མ་ཚོགས་པ་དང་ཁྱད་པར་མེད་པའི་ཕྱིར་རོ། ། འདོད་ན་འབྲས་བུ་གཏན་མི་སྐྱེ་བར་འགྱུར་རོ། ། དེས་ན་དབང་པོ་ལ་སོགས་པ་མ་ཚོགས་ན་བློ་མི་སྐྱེ་ལ་ཚོགས་ན་སྐྱེ་བ་དེའི་ཕྱིར་ཚོགས་དེ་དག་ཁྱད་པར་གྲུབ་པ་ཡིན་ནོ། ། གསུམ་པ་དེ་དག་གི་དོན་བསྡུ་བ་ནི་དེ་ཕྱིར་ཞེས་པ་སྟེ་ས་དང་དབང་པོ་ལ་སོགས་པ་དེ་དག་ཆོས་ཅན་མྱུ་གུ་དང་བློ་ལ་སོགས་པའི་རྒྱུ་ཡིན་ཏེ་སོ་སོ་ལ་ནུས་པ་མེད་ཀྱང་ཚོགས་ན་ཡོན་ཏན་ཏེ་ནུས་པ་སྐྱེ་བ་སྲིད་པའི་ཕྱིར་རོ། ། ཅི་སྟེ་ན་གོང་དུ་བསྒྲུབ་པ་དེའི་ཕྱིར་རོ། ། དབང་ཕྱུག་དང་གཙོ་བོ་ལ་སོགས་པ་ནི་རྒྱུ་མིན་ཏེ་རྐྱེན་ལ་ཁྱད་པར་མེད་པའི་ཕྱིར་རོ། ། དེ་དག་གིས་དབང་ཕྱུག་རྟག་མི་རྟག་གཉིས་ཀ་ལ་སྒྲུབ་བྱེད་མེད་པར་བསྟན་ཏོ། ། གཉིས་པ་ཡོངས་གཅོད་ཀྱི་དགོས་པ་ལ་རྩོད་པ་སྤང་པ་ལ་གཉིས་ཏེ། རྩོད་པ་དང༌། ལན་ནོ། དང་པོ་ནི་སྟོན་པ་སྔར་ཚད་མ་མིན་ན་ཕྱིས་སྒྲུབ་བྱེད་ལ་ལྟོས་ནས་ཚད་མར་གྱུར་བ་མི་རིགས་ཏེ་འདི་ལྟར་ཚད་མ་ནི་ཤིན་ཏུ་ལྐོག་གྱུར་གྱི་དོན་མ་ལུས་པར་ཤེས་པ་ཡིན་ལ་དེའི་ཐབས་ལ་ནན་ཏན་གྱིས་སྒྲུབ་པའི་གང་ཟག་མི་སྲིད་པའི་ཕྱིར་རོ། ། ཅི་སྟེ་ན་ཤེས་བྱ་མ་ལུས་པ་ཤེས་པའི་ཚད་མ་དེ་སྒྲུབ་པར་བྱེད་པའི་ཐབས་མེད་པའི་ཕྱིར་ཏེ་སྲིན་བུའི་གྲངས་ཤེས་པའི་ཡེ་ཤེས་སྒྲུབ་པར་བྱེད་པའི་ཐབས་མེད་པ་བཞིན་ནོ། ། ཞེས་རྒྱལ་དཔོག་པ་ལ་སོགས་པ་ཁ་ཅིག་རབ་ཏུ་བརྗོད་དོ། ། གཉིས་པ་ལ་གསུམ་སྟེ། ཚད་མའི་སྐྱེས་བུ་ཚོལ་བའི་འཐད་པ་དང༌།

ཇི་ལྟར་ཚོལ་བའི་ཚུལ་དང༌། གང་བཙལ་བར་བྱ་བའི་ཡེ་ཤེས་ཀྱི་རང་བཞིན་ནོ། དང་པོ་ནི་མི་ཤེས་ཞེས་པ་སྟེ་ཚོལ་བར་བྱེད་ཅེས་དྲང་ངོ༌། ། གང་ཞེ་ན་འཁོར་བ་ལས་ཐར་བར་བྱེད་པའི་ཐབས་ལེགས་པར་ཤེས་པ་དང་ལྡན་པའི་སྐྱེས་བུ་འགའ་ཞིག་གོ ། གང་གིས་ཞེ་ན་རང་གིས་མི་ཤེས་པར་གཞན་ལ་ལམ་སྟོན་པར་བྱེད་པ་ལ་འཁྲུལ་བར་དོགས་པའི་རྟོག་ལྡན་རྣམས་ཀྱིས་སོ། ། གང་གི་དོན་དུ་ཞེ་ན་ཚད་མ་དང་ལྡན་པ་དེས་བཤད་པའི་ཐབས་ལ་ནན་ཏན་དུ་བྱ་བའི་ཕྱིར་ཏེ་ནད་པས་སྨན་པ་མཁས་པ་ཚོལ་བ་བཞིན་ནོ། ། གཉིས་པ་ནི་རང་ལ་མཁོ་བའི་དོན་ཤེས་པའི་སྟོན་པ་བཙལ་བར་འོས་པ་དེའི་ཕྱིར་རྟོག་ལྡན་དེའི་བསྒྲུབ་བྱའམ་འདོད་པའི་ཡུལ་དུ་གྱུར་བ་ཤེས་པའི་ཡེ་ཤེས་གང་ལ་ཡོད་དཔྱད་པར་བྱའོ། ། སྐྱེས་བུ་འདིས་སྲིན་བུའི་གྲངས་མཁྱེན་པ་ཡོད་མེད་དཔྱད་པར་བྱ་བ་མིན་ཏེ། དུཿཁ་ཞི་བར་འདོད་པ་ངེད་ལ་སྐབས་འགར་ཡང་དེ་ཉེ་བར་མཁོ་བ་མེད་པའི་ཕྱིར་རོ། ། ཅི་སྟེ་ན་དེ་མ་ཤེས་ཀྱང་འཁོར་བ་ལས་ཐར་བར་བྱེད་པའི་ཐབས་ཙམ་ཤེས་པས་དོན་གྲུབ་པའི་ཕྱིར་ཏེ་གཞན་མི་ཤེས་ཀྱང་ནད་ཞི་བའི་ཐབས་ཤེས་ན་ནད་པ་ལ་དེས་ཆོག་པ་བཞིན་ནོ། ། གསུམ་པ་ལ་གཉིས་ཏེ་འདོད་པའི་ཐམས་ཅད་མཁྱེན་པ་ངོས་བཟུང་བ་དང༌། མི་འདོད་པའིཐམས་ཅད་མཁྱེན་པ་ཚད་མ་ཡིན་པ་དགག་པའོ། ། དང་པོ་ནི་བླང་དང་ཞེས་པ་སྟེ་བདེན་པ་བཞི་ཤེས་པའི་ཡེ་ཤེས་ཚད་མ་ཡིན་ཏེ་དེས་བསྟན་པ་ལ་ཞུགས་ན་མི་སླུ་བའི་ཕྱིར་རོ། ། ཐམས་ཅད་ཤེས་ན་དེ་ཡང་ཤེས་པ་མིན་ནམ་ཞེ་ན་དེ་ཤེས་པས་གཞན་ཤེས་ནའང་ལེགས་མ་ཤེས་ཀྱང་ངེད་ཀྱི་སྟོན་པ་ཚད་མར་གྲུབ་ཅེས་སྟོན་པ་ནི་རིང་པོ་མཐོང་ངམ་ཞེས་པའོ། ། གཉིས་པ་ནི་གལ་ཏེ་རང་ལ་དགོས་པའི་དོན་མ་ཤེས་ཀྱང་ཐག་རིང་པོ་མཐོང་བ་ཙམ་ཚད་མར་འདོད་ན་གྲོལ་བར་འདོད་པ་ཁྱོད་ཚུར་ཤོག་སྐྱེས་བུའི་དོན་ཤེས་པའི་མཁས་པ་ཐག་རིང་མི་མཐོང་བ་དོར་ལ་རིང་པོ་མཐོང་བའི་བྱ་རྒོད་དང་ཕག་དང་གཞན་གྱི་སེམས་ཀྱི་རྗེས་སུ་འབྲང་བའི་མཁའ་འགྲོ་མ་བསྟེན་པར་གྱིས་ཤིག་ཅེས་པའོ།

། གཉིས་པ་དེའི་སྒྲུབ་བྱེད་རྒྱས་པར་བཤད་པ་ལ་གཉིས་ཏེ་ལུགས་ལས་བྱུང་བའི་ཚུལ་གྱིས་ཐུབ་པ་ཚད་མར་གྲུབ་པ་དང༌། ལུགས་ལས་བཟློག་པའི་ཚུལ་གྱིས་ཀྱང་ཐུབ་པ་ཚད་མར་གྲུབ་པའོ། ། དང་པོ་ལ་གཉིས་ཏེ། ། རྒྱུ་ཕུན་སུམ་ཚོགས་པ་དང༌། འབྲས་བུ་ཕུན་སུམ་ཚོགས་པའོ། ། དང་པོ་ལ་གཉིས་ཏེ་བསམ་པ་དང་སྦྱོར་བའོ། ། དང་པོ་ལ་གསུམ་སྟེ་སྒྲུབ་བྱེད་ཀྱི་ངོ་བོ་དང༌། དེའི་རྒྱུ་དང༌། དེ་ལ་རྩོད་པ་སྤང་བའོ། ། དང་པོ་ནི་འོ་ན་ཚད་མ་དེའི་སྒྲུབ་བྱེད་གང་ཡིན་ཞེ་ན་ཐུགས་རྗེ་ཆེན་པོའོ། དེ་ནི་གཞན་གྱིས་ཕན་བཏགས་པ་ལ་མ་ལྟོས་པར་སེམས་ཅན་ཐམས་ཅད་དུཿཁ་དང་དེའི་རྒྱུ་དང་བྲལ་བར་འདོད་པ་ཞེ་སྡང་མེད་པའི་དགེ་བའོ། ། དེ་ཁོ་ན་རྒྱུར་འཆད་པ་ཅི་སྟེ་ཞེ་ན་གཞན་དུཿཁ་དང་བྲལ་བར་འདོད་པ་ཡོད་ན་དེའི་ཐབས་ཚོལ་བའི་བློ་སྐྱེ་ལ་དེ་ལས་བྱང་སེམས་སྐྱེ་ཞིང་དེས་སྤྱོད་པ་རླབས་པོ་ཆེ་ལ་སྦྱོར་བའི་ཕྱིར་རོ། ། གཉིས་པ་ནི་དེ་རྒྱུ་གང་ལས་སྐྱེ་ཞེ་ན་ཡུལ་སྡུག་པ་ལ་དམིགས་པའི་སྙིང་རྗེ་ཙམ་ནི་གཞན་གྱི་དུཿཁ་མཐོང་བའི་རྐྱེན་གྱི་བག་ཆགས་སད་པ་ལས་ཀྱང་སྐྱེ་མོད་ཀྱི་བློ་དེའི་ངང་དུ་གྱུར་ཅིང་ཡུལ་སྡུག་མི་སྡུག་བར་མ་ཐམས་ཅད་ལ་ཁྱབ་པའི་སྙིང་རྗེ་ནི་སྐྱེ་བ་དུ་མར་ཡང་དང་ཡང་དུ་གོམས་པ་ལས་སྐྱེས་པ་ཡིན་ནོ།

 ། གསུམ་པ་ལ་གཉིས་ཏེ། སྐྱེ་བ་དུ་མར་གོམས་པ་མི་སྲིད་པ་དང༌། སྲིད་ཀྱང་མཐར་ཐུག་པར་འགྲོ་བ་མི་འཐད་པ་སྤང་བའོ། ། དང་པོ་ལ་གཉིས་ལས་དང་པོ་རྩོད་པ་ནི་སྙིང་རྗེ་ཆེན་པོ་རྒྱུ་གོམས་པ་ལས་གྲུབ་པ་མེད་པར་ཐལ་ཏེ་སྐྱེ་བ་དུ་མར་གོམས་པ་མི་སྲིད་པའི་ཕྱིར་རོ། ། དེ་ཉིད་ཀྱང་སྐྱེ་བ་ཕྱི་མ་མེད་པས་སོ། ། དེ་ཡང་བློ་ནི་ལུས་ལ་བརྟེན་པས་ལུས་ཞིག་པ་ན་བློ་ཡང་འགག་པའི་ཕྱིར་རོ། ། དེ་ལུས་ལ་ཇི་ལྟར་བརྟེན་ཞེ་ན་སྒྲོན་མ་ལ་འོད་ལྟར་ལུས་ཀྱི་འབྲས་བུའམ་བུ་རམ་ལ་མངར་བ་ལྟར་ལུས་ཀྱི་ཡོན་ཏན་ནམ། ཆང་གི་ནུས་པ་ལྟར་ལུས་ཀྱི་རང་བཞིན་གྱི་ཚུལ་གྱིས་བརྟེན་ཏེ། བློ་ནི་ལུས་ཀྱི་བདག་ཉིད་དང༌། ། ལུས་འབྲས་ལུས་ཀྱི་ཡོན་ཏན་དང༌། ། འདི་ལྟར་ལུགས་གསུམ་ལ་བརྟེན་ཏེ། ། གོམས་པ་སྲིད་པ་ཡོད་མ་ཡིན། ། ཞེས་པས་གང་ལྟར་ཡང་ལུས་ཞིག་པ་ན་བློ་མེད་པས་སྐྱེ་བ་ཕྱི་མ་མེད་ཅེས་ཟེར་བའོ། ། གཉིས་པ་འདིའི་ལན་ལ་གཉིས་ལས་དང་པོ་ལན་མདོར་བསྟན་པ་ནི་མ་ཡིན་ཞེས་པ་ལུས་སེམས་ཀྱི་རྟེན་དུ་ཁས་བླངས་ཀྱང་སེམས་རྒྱུན་འཆད་པ་མིན་ཏེ་ལུས་སེམས་ཀྱི་རྟེན་འབྱུང་བ་བཞིན་རྒྱུན་དུ་ཡོད་པའི་ཕྱིར་རོ། ། རྟེན་ཉིད་དུ་འདོད་པའང་མི་འཐད་དེ་འགོག་པའི་ཕྱིར་རོ། ། འགོགཔའི་རིགས་པ་ཡང་གཞུང་འདྲེས་ཡོད་པས་ཁྱེའུར་དགག་པར་བྱའོ། ། གཉིས་པ་རྒྱས་པར་བཤད་པ་ལ་གཉིས་ཏེ། སྐྱེ་བ་སྔ་ཕྱི་གྲུབ་པར་བསྟན་པ་དང༌། ལུས་བློའི་རྟེན་ཡིན་པ་དགག་པ་དང༌། བཀག་པ་ལ་གནོད་པ་སྤང་བའོ། ། དང་པོ་ལ་གཉིས་ཏེ། སྐྱེ་བ་སྔ་མ་གྲུབ་པ་དང༌། ཕྱི་མ་གྲུབ་པའོ། ། དང་པོ་ལ་གསུམ་ལས་དང་པོ་དབང་སོགས་ལུས་འབའ་ཞིག་ལས་སྐྱེ་བ་དགག་པ་ནི་སེམས་ཅན་ཤི་བ་ན་སེམས་གཏན་མེད་དུ་སོང་ངམ། འོན་ཏེ་སེམས་མི་གསལ་བ་ཙམ་དུ་སོང༌། གཉིས་པ་ལྟར་ན་སེམས་རྒྱུན་མ་ཆད་པར་འགྱུར་ཏེ་བརྒྱལ་བ་བཞིན་ནོ། ། དང་པོ་ལྟར་ན་འབྱུང་བ་ལས་སེམས་ཅན་སྐྱེ་བ་གཏན་ནས་མི་སྲིད་པར་འགྱུར་ཏེ་ཉེར་ལེན་མེད་པའི་ཕྱིར་རོ།

། གལ་ཏེ་ལུས་རྐྱང་བ་ལས་དབང་པོ་ལ་སོགས་པ་སྐྱེ་ཞེ་ན། མིན་ཏེ་སེམས་ཅན་སྐྱེ་བ་ལེན་པའི་དུས་ན་ལུས་འབའ་ཞིག་ལས་སྐྱེ་བ་མིན་ཞེས་སྦྱར་རོ། ། ལུས་ཇི་ལྟ་བུ་ཞེ་ན་དབང་པོ་ལ་སོགས་པའི་ཉེར་ལེན་རང་རིགས་སྔ་མ་ལ་གཏན་ལྟོས་པ་མེད་པ་ཅན་ནོ། ། གང་སྐྱེ་བ་མིན་ཞེ་ན་དབུགས་འབྱུང་རྔུབ་དང་དབང་པོ་ལྔ་དང་བློ་སྟེ་ཡིད་དག་གོ ། ཅི་སྟེ་ན་ཧ་ཅང་ཐལ་བའི་ཕྱིར་ཏེ་འབྱུང་བ་ཐམས་ཅད་ལ་དབུག་དང་དབང་པོ་དང་ཡིད་ཡོད་པར་ཐལ་བའི་ཕྱིར་རོ། ། གཉིས་པ་དེའི་ལན་དགག་པ་ནི་འབྱུང་བ་ཐམས་ཅད་ལས་དབང་པོ་ལ་སོགས་པ་མི་སྐྱེ་སྟེ་རྡོ་ལ་སོགས་པ་འགའ་ཞིག་ལ་དབང་པོ་ལ་སོགས་པ་སྐྱེད་པའི་ནུས་པ་མེད་པའི་ཕྱིར་རོ་ཞེ་ན། ལན་ནི་འོག་ཏུ་གང་དུ་ཞེས་པ་སྟེ་རྡོ་ལ་སོགས་པ་ཐམས་ཅད་ཆོས་ཅན་སེམས་ཅན་སྐྱེད་པའི་ས་བོན་གྱི་བདག་ཉིད་དུ་ཐལ་ཏེ་ཁྱེད་ལྟར་ན་དབང་སོགས་མི་སྐྱེད་པའི་འབྱུང་བ་མི་སྲིད་པའི་ཕྱིར་ཞེས་སྟོན་པ་ནི་གང་དུ་ཞེས་པ་རྐང་པ་གསུམ་མོ། ། ཅི་སྟེ་ན་འབྱུང་བ་ཐམས་ཅད་ལ་དབང་སོགས་ཀྱི་ཉེར་ལེན་མེད་པ་འདྲ་བས་སོ། ། གསུམ་པ་མཇུག་བསྡུ་བ་ནི་དེ་ཕྱིར་ཞེས་པ་རྐང་པ་ཉིས་ཀྱིས་འདོད་པ་རྗོད་ནས་དེ་ལ་ཐལ་བ་འཕན་པ་ནི་འབྱུང་བ་ཀུན་ཆོས་ཅན་སེམས་ཅན་དུ་འགྱུར་ཏེ་སེམས་ཅན་གྱི་རྒྱུར་འདོད་པའི་འབྱུང་བ་དང་ཁྱད་པར་མེད་པའི་ཕྱིར་ཇི་ལྟར་འབྱུང་བ་གཅིག་སེམས་ཅན་དུ་འགྱུར་བ་བཞིན་ནོ། ། ངེད་ལ་འབྱུང་བ་ཙམ་དང་ཁྱད་པར་མེད་ཀྱང་དབང་པོ་ལ་སོགས་པའི་ཉེར་ལེན་དང་ཚོགས་པའི་འབྱུང་བ་དེས་སེམས་ཅན་སྐྱེད་དེ་ནས་ཀྱི་ས་བོན་དང་ཕྲད་པའི་ས་བཞིན་ནོ། ། གཉིས་པ་ནི་གོང་དུ་འཚམས་སྦྱོར་བར། ནུས་ལྡན་མཐོང་བ་གང་དེ་ལ། ། ཅི་ཞིག་ཡོད་གྱུར་ཞེས་པ་ནི་ད་ལྟར་གྱི་རིགས་པ་སྔ་མ་འདིས་ཕྱི་མ་འཚམས་སྦྱོར་མེད་ཅེས་པ་ནི་འཆི་ཀའི་ཤེས་པ་ཕྱི་མ་མི་སྐྱེད་པའི་རྒྱུ་མཚན་གང་ཡིན་ཞེས་པའོ། ། དོན་ནི་འཆི་ཀའི་ཤེས་པས་ཀྱང་ཕྱི་མ་དང་འཚམས་སྦྱོར་ཏེ་རྒྱུ་ཚང་ཞིང་གེགས་མེད་པའི་ཕྱིར་ཞེས་པའམ་ད་ལྟར་གྱི་རིག་པ་དང་རང་བཞིན་ཁྱད་པར་མེད་པའི་ཕྱིར་ཞེས་པའོ།

། གཉིས་པ་ལུས་བློའི་རྟེན་ཡིན་པ་དགག་པ་ལ་བརྒྱད་ལས་དང་པོ་དབང་པོས་ཟིན་མ་ཟིན་གྱི་ལུས་བློའི་རྟེན་མིན་པ་སྟོན་ཏོ། ། འདི་ལ་གསུམ་སྟེ། དབང་པོས་ཟིན་པའི་ལུས་བློའི་རྟེན་དུ་མི་འཐད་པ་དང༌། ཡིད་དབང་སོགས་ཀྱི་རྟེན་དུ་བསྟན་པ་དང༌། དེ་དག་ལ་རྩོད་པ་སྤང་བའོ། ། དང་པོ་ནི་འདིར་དབང་པོས་མ་ཟིན་པའི་ལུས་བློའི་རྟེན་ཡིན་ན་ཤི་བའི་སྐྲ་སེན་ལས་ཀྱང་སྐྱེ་བར་འགྱུར་རོ། ། དེས་ན་དབང་པོ་ལྔ་དང་བཅས་པའི་ལུས་བློའི་རྟེན་ཡིན་ཞེ་ན། འོ་ན་དབང་པོ་ལྔ་བོ་རྣམས་ཀྱི་ནང་ནས་རེ་རེ་སྟེ་མིག་གི་དབང་པོ་ལ་མིག་སེར་གྱི་ནད་ཀྱིས་གནོད་ན་ཡིད་ལ་ཡང་གནོད་པར་འགྱུར་རོ། ། འདོད་པར་མི་ནུས་ཏེ་ཡིད་ཀྱི་བློ་ལ་གནོད་པ་ཡོད་པ་མིན་ཏེ་ཡུལ་མི་གསལ་བར་འཛིན་པ་མེད་པས་སོ། ། གལ་ཏེ་དབང་པོ་ལ་གནོད་པ་ན་ཡིད་ལ་གདུང་བ་སྐྱེ་བ་མཐོང་ངོ་ཞེ་ན་འོ་ན་བུའི་ལུས་ཀྱང་ཕ་མའི་བློའི་རྟེན་དུ་འགྱུར་ཏེ་དེའི་ལུས་ལ་གནོད་ན་ཕ་མའི་ཡིད་གདུང་བའི་ཕྱིར་རོ། ། དེས་ན་དབང་པོ་བློའི་རྟེན་མིན་ཏེ་དེ་འགྱུར་བའི་རྗེས་སུ་མི་བྱེད་པའི་ཕྱིར་རོ། ། གཉིས་པ་ལ་གསུམ་ལས་དང་པོ་བློ་དབང་པོའི་རྟེན་དུ་འཇོག་པའི་རྒྱུ་མཚན་བསྟན་པ་ནི་ཡིད་འདི་འདོད་འཇིགས་དང་མྱ་ངན་དང་ཁྲོ་བ་ལ་སོགས་པས་འགྱུར་ན་དབང་པོ་དེ་དག་ཀྱང་འགྱུར་བ་མཐོང་ངོ༌། ། དེས་ན་དབང་པོ་ནི་ཡིད་ལ་བརྟེན་པ་ཡིན་ཏེ་འགྱུར་བའི་རྗེས་སུ་བྱེད་པའི་ཕྱིར་རོ། ། གཉིས་པ་ཡིད་ཀྱི་རྟེན་ལས་སུ་བསྟན་པ་ནི་འོ་ན་བློའི་རྟེན་གང་ཞེ་ན་དབང་སོགས་བློའི་རྟེན་མིན་གྱི་བློ་དེ་དག་གི་རྟེན་ཡིན་པ་དེའི་ཕྱིར་བློ་གནས་པའི་རྟེན་ནི་འོག་ན་འགའ་ཞེས་པ་ལས་ཀྱི་མིང་ཅན་གྱི་སེམས་པའོ། ། ལས་དེ་ཡང་རིགས་མཐུན་པའི་བློ་སྔ་མ་ཉིད་ལ་བརྟེན་པའོ། ། ལས་དེ་དག་གི་ནང་ནས་ལུས་ལ་སྲེད་པ་དང་བཅས་པའི་ལས་འགའ་ཞིག་དབང་པོ་རྣམས་ཀྱི་རྒྱུ་ཡིན་གྱིས་ཐམས་ཅད་ནི་མ་ཡིན་ཏེ་ལས་འགའ་ཞིག་གིས་གཟུགས་མེད་དུ་འཕེན་པའི་ཕྱིར་རོ།

། དེས་ན་འདིར་རྟེན་པ་འགའ་ཞེས་སྨོས་སོ། ། དེ་ཕྱིར་ཞེས་པ་རྐང་པ་གཅིག་ནི་མཇུག་སྡུད་དོ། ། གསུམ་པ་དེས་ན་སྲིད་པ་ཕྱི་མ་གྲུབ་པར་བསྟན་པ་ནི་དེ་འདྲའི་ཞེས་པ་སྟེ་འགྱུར་བ་ཡིན་ཞེས་དྲང་ངོ༌། ། ཅིར་འགྱུར་ཞེ་ན་སྔར་གྱྀ་དེ་དང་འདྲ་བའི་སྐྱེ་བ་ལེན་པར་འགྱུར་བའོ། ། གང་གི་ཚེ་ཞེ་ན་ཕྱིས་ཞེས་པ་ཤི་བའི་འོག་ཏུ་ཡང་ངོ༌། ། ཅི་སྟེ་ན་སྔར་གྱི་སྐྱེ་བ་འཕེན་བྱེད་དུ་འདོད་པའི་ཡིད་བདག་འཛིན་དང་བཅས་པ་དེ་འཆི་ཀའི་དུས་ནའང་ཡོད་པའི་ཕྱིར་རོ། ། འཆི་ཀའི་དེས་ཕྱི་མ་མི་འཕེན་ན་སྔར་གྱི་དེས་ཀྱང་མི་འཕེན་པར་འགྱུར་ཏེ་རང་བཞིན་ཁྱད་པར་མེད་པའི་ཕྱིར་རོ། ། གསུམ་པ་རྩོད་པ་སྤང་པ་ལ་གཉིས་ལས་དང་པོ་ལུང་འགལ་སྤང་བ་ནི་ཡིད་ལུས་ལ་མི་རྟེན་ན་ཐུབ་པས་ལུས་དང་སེམས་ནི་ཕན་ཚུན་རྗེས་སུ་བྱེད་པའོ་ཞེས་གསུངས་པ་དང་འགལ་ཞེ་ན་ལུས་དེ་ལ་བརྟེན་ནས་སྐྱེས་པའི་ཤེས་པས་ཡིད་ལ་ཕན་འདོགས་པའི་ཕྱིར་ཡིད་ལུས་ལ་བརྟེན་པར་བཤད་ཀྱི་དངོས་སུ་ལུས་ཀྱི་དེ་ལ་ཕན་འདོགས་པ་ནི་མིན་ནོ། ། དཔེར་ན་གཟུགས་མཛེས་མི་མཛེས་མཐོང་བ་ལས་ཡིད་བདེ་མི་བདེ་སྐྱེ་བ་བཞིན་ནོ། ། གཉིས་པ་རིགས་པ་དང་འགལ་བ་སྤང་བ་ནི་གལ་ཏེ་དབང་པོ་མེད་པར་བློ་སྐྱེ་བ་མ་ཡིན་པའི་ཕྱིར་དབང་པོ་བློའི་རྒྱུ་ཡིན་ཞེ་ན། འོ་ན་དབང་པོ་དེ་ཡང་བློ་དེ་མེད་པར་མི་འབྱུང་བས་བློ་ཡང་དབང་པོའི་རྒྱུར་འགྱུར་རོ། ། དེ་ལྟར་འདོད་ན་ཡང་དབང་པོ་དང་བློ་དེ་ཕན་ཚུན་གཅིག་གཅིག་གི་འགྱུར་ཏེ་གཅིག་མེད་ན་གཅིག་མི་འབྱུང་པའི་ཕྱིར་རོ། ། གཅིག་གཅིག་གི་རྒྱུ་ཡིན་པ་དེའི་ཕྱིར་ཕན་ཚུན་གཅིག་གཅིག་གི་རྒྱུ་རྐྱེན་དེ་འབྲས་བུར་ཡང་འགྱུར་རོ། ། དེ་ལྟར་ནའང་སྐྱེ་བ་སྔ་ཕྱི་གྲུབ་སྟེ་སྐྱེ་མ་ཐག་གི་ལུས་སེམས་ནི་སྔ་མའི་དབང་པོ་དང་བློའི་འབྲས་བུ་ཡིན་པས་སྔ་མ་གྲུབ་ལ། འཆི་ཀའི་དབང་པོ་དང་བློ་ནི་ཕྱི་མའི་དབང་པོ་དང་བློའི་རྒྱུ་ཚང་ཞིང་གེགས་མེད་པ་ཡིན་པས་ཕྱི་མའང་གྲུབ་པོ།

། གཉིས་པ་ལུས་རྟག་པ་བློའི་རྟེན་ཡིན་པ་དགག་པ་ལ་གཉིས་ཏེ། ཐལ་བ་དགོད་པ་དང༌། དེའི་ལན་དགག་པའོ། ། དང་པོ་ནི་རིམ་པ་ཅན་ཞེས་པ་ཡིད་ཆོས་ཅན་རིམ་ཅན་དུ་སྐྱེ་བ་མིན་པར་ཐལ་ཏེ་རྒྱུ་ལུས་རིམ་པ་ཅན་མིན་པ་ལས་སྐྱེས་པའི་ཕྱིར་རོ། ། འདོད་པར་མི་ནུས་ཏེ་དེས་སྐྱེས་ནས་མ་ཤིའི་བར་གྱི་ལུས་ལ་ རིམ་གྱི་བདག་ཏུ་འཛིན་པར་མཐོང་བའི་ཕྱིར་རོ། ། ལུས་དེ་རྐྱེན་རིམ་པ་ཅན་ལ་ལྟོས་པའང་མེད་དེ་རྐྱེན་གྱིས་དེ་ཁྱད་པར་ཅན་དུ་འགྱུར་བ་མེད་པའི་ཕྱིར་རོ། ། གཉིས་པ་ནི་བློ་རིམ་པ་ཅན་དང་ཚོགས་པའི་ལུས་ལས་རིམ་གྱིས་བློ་སྐྱེ་བར་འགྱུར་གྱིས་ལུས་གཅིག་པོས་སྐྱེད་པ་མིན་ཞེ་ན། ། འདི་དགག་པ་ལ་གསུམ་སྟེ། ཐལ་བ་དགོད་པ་དང༌། དེ་ལ་བསལ་བ་བཀོད་པས་སྔ་ཕྱི་གྲུབ་པར་བསྟན་པ་དང༌། ཕྱི་མ་མེད་པའི་སྒྲུབ་བྱེད་དགག་པའོ། ། དང་པོ་ནི་བློ་སྐྱེ་བ་བློ་སྔ་མ་ལ་ལྟོས་ན་སྐྱེ་མ་ཐག་གི་ཤེས་པའང་བློ་སྔ་མ་ལ་ལྟོས་པས་སྐྱེ་བ་སྔ་མ་གྲུབ་པོ། ། གཞན་ཡང་ལུས་དེའི་ཡང་ཆོས་ཅན་རིམ་པ་གསལ་བར་བྱེད་ཅེས་པ་ལུས་ལའང་སྐད་ཅིག་གི་རིམ་པ་ཡོད་པར་ཐལ་ཏེ་བློ་སྐད་ཅིག་མས་ཕན་བཏགས་པ་ལས་རང་བཞིན་གཞན་སྐྱེ་བའི་ཕྱིར་རོ། ། གཉིས་པ་ནི་དེ་ལྟར་ན་ལུས་སེམས་གཉིས་ཀའི་སྐད་ཅིག་མ་སྔ་མ་ནི་སྐད་ཅིག་རེ་རེ་སྟེ་ཕྱི་མ་ཕྱི་མ་སྔོན་མེད་པ་དེའི་རྒྱུ་ཡིན་པར་ད་ལྟའི་དུས་སུ་གྲུབ་བོ། ། དེའི་ཕྱིར་ན་རྒྱུ་དེ་ལྟ་བུ་ནི་དང་པོ་སྐྱེ་བ་དང་ཐ་མ་འཆི་བའི་དུས་ཐམས་ཅད་གྱི་ཚེ་ན་མཐོང་བས་སྐྱེ་བ་སྔ་ཕྱི་གྲུབ་བོ། ། གཉིས་པ་ནི་ཁ་ཅིག་ན་རེ། གང་གང་འཆི་སེམས་དེ་དང་དེ། ། སྐྱེ་བ་གཞན་དུ་རྗེས་འགྲོ་མེད། ། འཆི་སེམས་ཡིན་པའི་ཕྱིར་ན་དཔེར། ། ཉེས་བྲལ་འཆི་ཀའི་རིག་པ་བཞིན། ། ཞེས་པ་སྟེ་འགའ་ཞིག་འཆི་ཀའི་ཤེས་པ་ནི་རིག་པ་ཕྱི་མ་མི་སྐྱེད་དེ་འཆི་སེམས་སམ་རིག་པའི་ཐ་མ་ཡིན་པའི་ཕྱིར་ཉེས་བྲལ་འཆི་ཀའི་རིག་པ་བཞིན་ཞེས་ཟེར་རོ། ། འདི་དགག་པ་ལ་གཉིས་ཏེ། ། རྟགས་མ་ངེས་པ་དང༌།

དཔེ་མ་གྲུབ་པར་བསྟན་པའོ། ། དང་པོ་ནི་ཐ་མ་སྟེ་འཆི་ཀའི་སེམས་ཡིན་ཀྱང་སེམས་གཞན་ཕྱི་མ་དང་འཚམས་སྦྱོར་བ་ལ་འགལ་བ་ཅི་ཡོད་དེ། འགལ་བ་གཉིས་ཀ་མེད་པས་མ་ངེས་པ་ཡིན་ནོ། ། གཉིས་པ་ལ་གཉིས་ཏེ། དཔེ་ལ་ཐེ་ཚོམ་ཟ་བ་དང༌། དེའི་སྒྲུབ་བྱེད་དགག་པའོ། ། དང་པོ་ནི། དགྲ་བཅོམ་ཞེས་པ་སྟེ་དགྲ་བཅོམ་པ་འཆི་ཀའི་ཤེས་པས་རིག་པ་ཕྱི་མ་མི་སྐྱེད་པ་ལ་ཐེ་ཚོམ་ཟ་སྟེ་ཚད་མ་མེད་ཅེས་པའོ། ། གཉིས་པ་ལ་གཉིས་ལས་དང་པོ་ལུང་ལས་དགྲ་བཅོམ་པ་ཤི་བ་ན་ཕུང་པོ་ལྷག་མེད་དུ་འགྱུར་བར་བཤད་ཅེ་ན་དེ་ལྟ་བུའི་གྲུབ་མཐའི་རྗེས་སུ་འབྲང་དུ་མི་བཏུབ་སྟེ་གྲུབ་མཐའ་འགའ་ཞིག་ཚད་མས་མ་གྲུབ་པའི་དོན་སྟོན་པའི་ཕྱིར་རོ། ། ཅི་སྟེ་ན་འགའ་ཞིག་ལས་མཚམས་སྦྱོར་བར་ཡང་བཤད་པས་སོ། ། གཉིས་པ་རིགས་པས་དགག་པ་ལ་གཉིས་ལས་དང་པོ་འདོད་པ་བརྗོད་པ་ནི་གལ་ཏེ་ཉེས་བྲལ་འཆི་ཀའི་ཤེས་པ་ནི་ཕྱི་མ་མཚམས་མི་སྦྱོར་ཏེ་རིག་པ་ཕྱི་མ་དེའི་རྒྱུ་ལུས་སམ་དབུགས་དང་བྲལ་བའི་ཕྱིར་རོ་ཞེ་ན། གཉིས་པ་དེ་དགག་པ་ལ་གཉིས་ཏེ། རྟགས་དེ་དོན་གྱི་སྒྲུབ་བྱེད་དུ་ཐལ་བ་དང༌། འདིར་རྟགས་ཏེ་མ་གྲུབ་པར་བསྟན་པའོ། ། དང་པོ་ནི་རྒྱུ་དང་བྲལ་བའི་རྟགས་དེ་ཉིད་ཐ་མ་འཆི་བའི་དུས་འདིར་ནི་རིག་པ་ཕྱི་མ་མི་སྐྱེད་པའི་སྒྲུབ་བྱེད་དུ་ཅིས་མ་བརྗོད་དེ་བརྗོད་པར་རིགས་ཏེ་རྒྱུ་མེད་ན་འབྲས་བུ་ཁེགས་པའི་ཕྱིར་རོ། ། དེས་ན་འཆི་སེམས་ཡིན་པ་ལ་སོགས་པའི་རྟགས་བཀོད་པས་ཅི་བྱ། ། གཉིས་པ་ལ་གསུམ་སྟེ། དབང་པོས་ཟིན་པ་དང་མ་ཟིན་པའི་ལུས་རྒྱུ་མིན་པ་དང༌། དེ་ལ་རྩོད་པ་སྤང་བ་དང༌། འབྲས་བུ་ལྡོག་པ་དང་མི་ལྡོག་པའི་རྒྱུ་ངོས་གཟུང་བའོ། ། དང་པོ་ནི་ལུས་བློའི་རྒྱུ་ཡིན་ན་དབང་པོ་དང་བཅས་པའམ་དབང་པོ་མེད་པའི་ལུས་བློའི་རྒྱུ་ཡིན། དང་པོ་ལྟར་ན་དབང་པོ་རེ་རེའམ་ཚོགས་པ་དང་བཅས་པ་རྒྱུ་ཡིན། དང་པོ་མི་འཐད་དེ་དབང་པོ་དང་བཅས་པའི་ལུས་ལས་ཆོས་ཅན་ཡིད་ཤེས་སྐྱེ་བ་མིན་ཏེ་མིག་དེའི་བློ་བཞིན་དུ་གཟུགས་གསལ་བར་འཛིན་པར་ཐལ་བའི་ཕྱིར་རོ།

། གཉིས་པའང་མི་འཐད་དེ་དབང་པོ་ཀུན་ལས་ཀྱང་ཆོས་ཅན་ཡིད་ཤེས་སྐྱེ་བ་མིན་ཏེ་དབང་པོ་སོ་སོ་ལ་ཤེས་པ་སྐྱེད་པའི་ནུས་པ་ཐ་དད་མཐོང་བའི་ཕྱིར་རོ། ། དེ་ཉིད་ཅི་སྟེ་ན་མིག་གིས་གཟུགས་འཛིན་སྐྱེད་པ་དབང་པོ་གཞན་ལ་མི་ལྟོས་ཤིང་དབང་པོ་གཞན་གྱིས་ཤེས་པ་གཞན་སྐྱེད་པའང་དབང་པོ་གཞན་ལ་མི་ལྟོས་པར་མཐོང་བས་སོ། གཞན་ཡང་དེ་ལ་དབང་པོའི་བློ་བཞིན་དུ་དོན་གསལ་བར་འཛིན་པར་ཐལ་བ་དང༌། དབང་པོ་གཅིག་མེད་ན་བློ་མི་སྐྱེ་བར་ཐལ་བའང་བརྗོད་པར་བྱའོ། ། གལ་ཏེ་དབང་པོས་མ་ཟིན་པའི་ལུས་ལ་སོགས་པ་ལས་ཀྱང་སྐྱེ་ཞེ་ན། ། དབང་པོ་མེད་པའི་ལུས་གཞན་ལས་ཀྱང་ཡིད་སྐྱེ་བ་མིན་ཏེ་དེ་དག་ལ་ཉེར་ལེན་སེམས་མེད་པའི་ཕྱིར་རོ། ། སེམས་མེད་ལས་སྐྱེ་ན་ལུས་ལས་བྲལ་བའི་སྐྲ་སེམས་ལས་ཀྱང་སྐྱེ་བར་འགྱུར་རོ། ། དབུག་ལས་སྐྱེ་བ་ནི་འོག་ཏུ་འགོག་གོ ། གཉིས་པ་ནི་གལ་ཏེ་ལས་བློའི་རྟེན་མིན་ན་དེ་གཉིས་ལྷན་ཅིག་གནས་པའི་ངེས་པ་མེད་པར་འགྱུར་ཏེ་བུམ་པ་དང་སྣམ་བུ་བཞིན་ནོ་ཞེ་ན། དེ་གཉིས་ཀ་རྒྱུ་ཚོགས་གཅིག་ལས་སྐྱེས་པ་ཡིན་པའི་ཕྱིར་ན་དེ་གཉིས་ལྷན་གཅིག་གནས་པ་ཡིན་ཏེ་དབང་པོ་ལྔ་པོ་རྣམས་སམ་གཟུགས་དང་རོ་ལྷན་ཅིག་གནས་པ་བཞིན་ནོ། ། དབང་པོ་ནད་ལ་སོགས་པས་འགྱུར་ན་ཡིད་འགྱུར་བའི་ཕྱིར་རྟེན་ཡིན་ཞེ་ན་དེ་ནི་དོན་གྱི་སྒོ་ནས་ཏེ་རེག་བྱས་ལུས་འཛིན་ལ་ཕན་བཏགས་ནས། དེས་ཡིད་ལ་ཕན་བཏགས་པའི་སྒོ་ནས་ཡིད་འགྱུར་བ་ཡིན་ནོ། །དེ་ལྟ་མིན་ན་གཞན་གྱི་ཁྲག་ལ་སོགས་པ་མཐོང་བས་སྒོ་ནས་ཀྱང་ཡིད་སྐྲག་པ་ལ་སོགས་པར་འགྱུར་བའི་ཕྱིར་དེ་དག་ཀྱང་བློའི་རྟེན་དུ་འགྱུར་རོ། ། གསུམ་པ་ལ་གཉིས་ཏེ། ཕན་འདོགས་བྱེད་ཁྱད་པར་ཅན་ལོག་ན་འབྲས་བུ་ལྡོག་པ་དང༌། ཁྱད་པར་ཅན་མ་ཡིན་པ་ལོག་ཀྱང་འབྲས་བུ་མི་ལྡོག་པར་བསྟན་པའོ། ། དང་པོ་ནི་འོག་ཏུ་གང་ཞིག་ཅེས་པ་དངོས་པོ་འགའ་ཞིག་རང་ཉིད་གྲུབ་ཟིན་ནས་ཡོད་པས་དེ་དང་རིགས་འདྲ་བའི་འབྲས་བུ་ལ་ཕན་འདོགས་པར་བྱེད་པ་དེ་ཉེར་ལེན་གྱི་རྒྱུ་ཡིན་པས་འབྲས་བུ་ནི་དེ་ལོག་ན་ལྡོག་གོ

། དེ་ཅིའི་ཕྱིར་ཞེ་ན་གོང་དུ་འབྲས་བུའི་ངོ་བོ་ནི་དུས་རྟག་ཏུ་ཉེར་ལེན་དེའི་རྗེས་སུ་འཇུག་པའི་ཕྱིར་རོ། ། དེས་ན་ཉེར་ལེན་དེའི་འབྲས་བུའི་ངོ་བོའི་ལྡོག་བྱེད་ཡིན་པ་དེའི་ཕྱིར་བཅོམ་ལྡན་འདས་ཀྱིས་དགེ་སློང་དག་འདི་ཡོད་ན་འདི་འབྱུང་ཞེས་པ་བདུན་པའི་སྒྲ་དང༌། འདི་ཡོད་པ་ལས་འདི་སྐྱེ་བའི་ཕྱིར་ཞེས་ལྔ་པའི་སྒྲ་དང་གཉིས་བཤད་པ་ཡིན་ནོ།། གཉིས་པ་ནི་འདོད་པ་དང་གཟུགས་ཀྱི་ཁམས་སུ་སྐྱེས་པའི་དུས་འགའ་ཞིག་གི་ཚེ་ན་སེམས་ཀྱི་རྒྱུན་དེ་ལྟར་གནས་པ་ལ་ལུས་ཕན་འདོགས་པར་བྱེད་པ་ཡིན་ཀྱང་སླ་སྟེ་སེམས་ཀྱི་ཁྱད་པར་ལ་ཕན་འདོགས་པར་བྱེད་པ་དེ་ཙམ་གྱིས་ལུས་ལོག་པས་སེམས་ལྡོག་པ་མིན་ནོ། ། དཔེར་ན་བུམ་པ་དག་གསེར་ལ་སོགས་པའི་ཁྱད་པར་ལ་མེས་ཕན་འདོགས་པར་བྱེད་ཀྱང་མེ་ལོག་པས་བུམ་པ་དང་གསེར་གྱི་ངོ་བོ་མི་ལྡོག་པ་བཞིན་ནོ། ། གསུམ་པ་ལུས་བློའི་རྟེན་ཡིན་ན་ཧ་ཅང་ཐལ་བ་ལ་གཉིས་ཏེ། ། ཐལ་བ་དགོད་པ་དང༌། དེའི་ལན་དགག་པའོ།

 ། དང་པོ་ནི་ལུས་ནི་ཞེས་པ་སྟེ་སེམས་ཆོས་ཅན་ལུས་ཇི་སྲིད་གནས་ཀྱི་བར་དུ་ལྡོག་པ་མེད་པར་ཐལ་བར་འགྱུར་ཏེ་ལུས་ཀྱི་འབྲས་བུ་ཡིན་པའི་ཕྱིར་རོ། ། འབྲས་བུ་ནི་རྒྱུ་མ་ཚང་བ་མེད་པ་གནས་ཀྱི་བར་དུ་གནས་པ་ཆོས་ཉིད་ཡིན་ནོ། ། འདོད་ན་ཤི་བའི་ལུས་ལའང་སེམས་གནས་པར་འགྱུར་རོ། ། གཉིས་པ་ལ་གཉིས་ཏེ། མཐུན་རྐྱེན་མ་ཚང་བ་དང༌། འགལ་རྐྱེན་གྱིས་བཅོམ་པའི་ལན་དགག་པའོ། ། དང་པོ་ནི་ཤི་བའི་ལུས་ལ་སེམས་མི་གནས་ཏེ། མཐུན་རྐྱེན་དབུགས་མ་ཚང་བའི་ཕྱིར་ཞེ་ན། འདི་དགག་པ་ལ་གསུམ་སྟེ་བཟློག་པའི་དོན་གྲུབ་པ་དང༌། ཧ་ཅང་ཐལ་བ་དང༌། རང་ལ་མི་མཚུངས་པའོ། ། དང་པོ་ན་དེ་ཡོད་ཅེས་པ་སྟེ་སེམས་དེ་ལས་ཆོས་ཅན་དབུགས་འབྱུང་རྔུབ་ལས་སེམས་དེ་སྐྱེ་བ་མ་ཡིན་ཏེ་སེམས་དེ་ཡོད་ན་འབྱུང་རྔུབ་དེ་ཡོད་པའི་ཕྱིར་དང་དབུགས་རིང་ཐུང་ལ་སོགས་པ་སེམས་ཀྱི་དབང་དུ་གྱུར་པའི་ཕྱིར་རོ། ། ཅི་སྟེ་ཞེ་ན་རླུང་ཕྱིར་འབྱིན་པ་དང་ནང་དུ་འདྲེན་པ་ནི་སེམས་ཀྱི་འབད་རྩོལ་མེད་པར་གང་ལས་སྐྱེས་པ་ཡིན་ཏེ་མ་ཡིན་པའི་ཕྱིར་རོ། ། གཉིས་པ་ནི་དབུགས་སེམས་ཀྱི་རྒྱུ་ཡིན་ན་དབུགས་དེ་དག་ཕུལ་དུ་བྱུང་བར་འཕེལ་ན་སེམས་ཀྱང་ཕུལ་དུ་བྱུང་བ་དང་དབུགས་དེ་དག་འགྲིབ་པ་ལས་སེམས་ཀྱང་འགྲིབ་པ་ཐོབ་པར་འགྱུར་ཏེ་འབྲས་བུའི་འཕེལ་འགྲིབ་ཉེར་ལེན་གྱི་རྗེས་སུ་བྱེད་པའི་ཕྱིར་རོ། ། གཞན་ཡང་ལུས་དབུགས་ཀྱི་རྒྱུ་ཡིན་ན་དབུགས་དེ་དག་ལ་ཡང་ལུས་གནས་ཀྱི་བར་དུ་དབུགས་ཀྱང་ལྡོག་པ་མེད་པར་ཐལ་བ་དང༌། འདོད་ན་ཤི་བའི་ལུས་ལ་དབུགས་འབྱུང་བར་ཐལ་ཞེས་པ་སེམས་དང་མཚུངས་པར་འབྱུང་ངོ༌། ། གསུམ་པ་ནི་འོ་ན་ཁྱེད་སེམས་ཀྱི་ཉེར་ལེན་སེམས་སུ་འདོད་པ་དེ་དག་ལའང་སྐྱོན་མཚུངས་པར་འབྱུང་སྟེ་སེམས་ཀྱི་ཉེར་ལེན་དུ་འདོད་པའི་སེམས་རྒྱུན་དུ་ཡོད་པའི་ཕྱིར་ཤི་བའི་ལུས་ལའང་སེམས་འབྱུང་བར་ཐལ་ཞེ་ན། སེམས་ཕྱི་མའི་རྒྱུ་སེམས་སྔ་མ་ཡིན་ན་ཐལ་བ་དེ་མཚུངས་པ་མ་ཡིན་ཏེ་གང་གི་ཕྱིར་ཞེ་ན་ལུས་དེ་ལ་སེམས་གནས་པའི་འཕེན་བྱེད་ཀྱི་རྒྱུ་སེམས་སྔ་མ་ལས་གཞན་པའི་སྔ་མའི་ལས་དག་ཀྱང་རྒྱུ་ཡིན་པར་འདོད་པའི་ཕྱིར་རོ།

། གཉིས་པ་ལ་གཉིས་ཏེ། རྩོད་པ་དང་ལན་དགག་པའོ། ། དང་པོ་ནི་གལ་ཏེ་ཞེས་པ་སྟེ་སྡོང་བུ་དྲི་མ་ཅན་ལ་སོགས་པར་གྱུར་ན་སྒྲོན་མེ་མི་འབར་བ་བཞིན་དུ་རླུང་མཁྲིས་ལ་སོགས་པའི་ཉེས་པས་མི་མཐུན་པའི་རྐྱེན་བྱས་པའི་ལུས་ནི་སེམས་ཀྱི་རྒྱུ་མིན་ཞེ་ན། གཉིས་པ་ལ་གསུམ་སྟེ། ཤི་བ་ན་འགལ་རྐྱེན་མེད་པས་སླར་སེམས་འབྱུང་བར་ཐལ་བ་དང༌། དེའི་ལན་དགག་པ་དང༌། མཇུག་བསྡུ་བའོ། ། དང་པོ་ནི་སྐྱེས་བུ་ཤི་བའི་དུས་ན་ཆོས་ཅན་སླར་འཚོ་བར་འགྱུར་ཏེ་འགལ་རྐྱེན་ནད་མེད་པའི་ཕྱིར་རོ། ། ཅི་སྟེ་ན་རླུང་ལ་སོགས་པའི་ཉེས་པ་རྣམས་ཆ་མཉམ་པར་གྱུར་བའི་ཕྱིར་རོ། ། ཅི་སྟེ་ན་ཆ་མི་མཉམ་པའི་རྣམ་འགྱུར་ནད་པ་དེ་ལ་དུཿཁ་མཐོང་ལ། ཤི་བ་ལ་དུཿཁ་དེ་མ་མཐོང་བའི་ཕྱིར་རོ། ། གཉིས་པ་ལ་གསུམ་སྟེ་འདོད་པ་བརྗོད་པ་དང༌། དེ་དགག་པ་དང༌། དེ་ལ་རྩོད་པ་སྤང་བའོ། ། དང་པོ་ནི་ལ་ཏེ་ཤིང་བསྲེགས་ནས་མེ་ལོག་ཀྱང་ཤིང་གི་འགྱུར་བ་སོལ་བ་མི་ལྡོག་པ་བཞིན་དུ་ཤི་བ་ན་ལུས་ཀྱི་ནད་ལོག་ཀྱང་སེམས་དེ་ནི་སླར་ལོག་པ་མེད་དོ་ཞེ་ན། གཉིས་པ་ལ་གཉིས་ལས་དང་པོ་ལན་མདོར་བསྟན་པ་ནི་ཤིང་ཚིག་པ་དང་འདྲ་བ་མ་ཡིན་ཏེ་ནད་ཐམས་ཅད་ལ་གསོ་སྦྱོར་བཤད་ཡོད་པའི་ཕྱིར་རོ། ། གལ་ཏེ་གསོར་མི་རུང་ན་དེ་བཤད་པས་ཅི་བྱ། ། གཉིས་པ་རྒྱས་བཤད་ནི། འཆི་བའི་སྔ་རོལ་གྱི་ཉེས་པ་ཆུང་ངུ་གསོ་དཔྱད་ཀྱིས་འཚོ་ལ། ཤི་བའི་དུས་ཀྱི་ནད་ཆེན་པོ་ནི་མ་ཡིན་པས་སྐྱོན་མེད་ཅེ་ན། ནད་ཆུང་ངུ་སླར་སོས་ན་ཆེན་པོའང་སོས་པར་རིགས་ཏེ་གསེར་ཆུང་ངུ་མེས་བཞུ་བ་སླར་ལྡོག་པས་ཆེན་པོ་བཞུ་བའང་སླར་ལྡོག་པ་བཞིན་ནོ། ། ནད་ཆེན་པོ་སླར་མི་སོས་ན་ཆུང་ངུའང་སླར་མི་སོས་པར་རིགས་ཏེ་ཤིང་མེས་ཚིག་པ་ཆེན་པོ་མི་ལྡོག་པས་ཆུང་དུའང་མི་ལྡོག་པ་བཞིན་ཞེས་སྟོན་པ་ནི་སླར་མི་འབྱུང་བར་ཞེས་པ་ཚིགས་བཅད་གཉིས་སོ། ། གསུམ་པ་ནི་གསོ་དཔྱད་ལས་ནད་འགའ་ཞིགས་གསོར་མི་རུང་བར་བཤད་པ་དང་འགལ་ཞེ་ན། དེ་ནི་ནད་འཆོས་པར་བྱེད་པའི་སྨན་པ་རྙེད་དཀའ་བའི་ཕྱིར་རམ།

ཚེ་དང་ལས་ཟད་པའི་ཕྱིར་བཤད་པ་ཡིན་ཏེ། ནད་དང་སྨན་ལ་སོགས་པ་མི་མཉམ་པའི་ནད་པ་ལ་གཅིག་འཆི་ལ་འགའ་ཞིག་མི་འཆི་བ་བཞིན་ནོ། ། དེ་ལྟར་མ་ཡིན་ཏེ་གསོན་པའི་མཐུན་རྐྱེན་མ་ཚང་བས་གཏན་མི་འཆི་ལ་འགལ་རྐྱེན་ཉེས་པ་སྟེ་ནད་འབའ་ཞིག་གིས་འཆི་བ་ཡིན་ན་གསོ་བྱ་མིན་པ་མི་སྲིད་དེ་གསོར་མི་རུང་ན་ཧ་ཅང་ཐལ་བའི་ཕྱིར་རོ། ། གསུམ་པ་མཇུག་སྡུད་ནི་ཤི་བའི་ཞེས་པ་སྟེ་འོག་ཏུ་དེ་ཞེས་པ་ཤི་བ་དེ་ཆོས་ཅན་རྒྱུ་ཅིས་སླར་མི་འཚོ་སྟེ་འཚོ་བར་ཐལ་ཏེ་གསོན་པ་ལས་གཞན་དུ་འགྱུར་བའི་རྒྱུ་དང་བྲལ་བའི་ཕྱིར་རོ། ། ཅི་སྟེ་ན་ཤི་བའི་དུས་སུ་དུག་དང་རིམས་ལ་སོགས་པ་ལྡོག་པའི་ཕྱིར་དང༌། མ་ལོག་ཀྱང་ཤི་བའི་ཚེ་སྦྲུལ་དེའི་དུག་ཐམས་ཅད་དེའི་སོས་ཟིན་སར་འདུ་བ་ཡིན་པས་དེ་བཅད་པས་ཆོག་པའི་ཕྱིར་རོ། ། བཞི་བ་ལུས་བློའི་ཉེར་ལེན་ཡིན་པ་དགག་པ་ལ་གསུམ་སྟེ། སྤྱིར་ཉེར་ལེན་ཅན་གྱི་མཚན་ཉིད་དང༌། མཚན་ཉིད་དེ་མེད་ན་ཉེར་ལེན་དང་ཉེར་ལེན་ཅན་དུ་མི་རུང་བའི་དཔེ་དང༌། ལུས་སེམས་ཀྱང་དེ་དང་འདྲ་བར་བསྟན་པའོ། ། དང་པོ་ནི་ཉེར་ལེན་ཞེས་པ་སྟེ་སྤྱིར་ཉེར་ལེན་གྱི་རྒྱུར་འདོད་པ་འགའ་ཞིག་ཆེ་ཆུང་ལ་སོགས་པ་གཞན་དུ་གྱུར་པའམ་ལོག་པ་མེད་པར་ཉེར་ལེན་ཅན་དེ་དེའི་འབྲས་བུར་འདོད་པ་དག་ཆེ་ཆུང་ལ་སོགས་པ་གཞན་དུ་འགྱུར་བའམ་ལྡོག་པ་ནི་བྱེད་མི་ནུས་ཏེ་དཔེར་ན་འཇིམ་པ་གཞན་དུ་འགྱུར་བའམ་ལོག་པ་མེད་པར་རྫའི་བུམ་པ་ལ་སོགས་པ་འགྱུར་བའམ་ལྡོག་པ་མེད་པ་བཞིན་ནོ། ། དེས་ན་ཤི་བའི་ཚེ་ཉེར་ལེན་དུ་འདོད་པའི་ལུས་མ་ལོག་པའི་ཕྱིར་བློ་མི་ལྡོག་པར་ཐལ་ཅེས་པའོ། ། འོ་ན་ཆུའང་ས་ལུའི་མྱུ་གུའི་ཉེར་ལེན་དུ་འགྱུར་ཏེ་ཆུ་མེད་ན་དེ་ལྡོག་པས་ཞེ་ན་ཆུ་ལོག་ཀྱང་མྱུ་གུའི་རྒྱུན་ནི་ལྡོག་པས་སྐྱོན་མེད་དོ། ། མྱུ་གུའི་ཁྱད་པར་རླན་པ་ནི་ཆུ་ལོག་ན་ལྡོག་སྟེ་དེའི་ཉེར་ལེན་ནི་ཆུ་ཡིན་པས་འཁྲུལ་བ་མེད་དོ། ། གཉིས་པ་ནི་དངོས་གང་ཞེས་པ་སྟེ་བ་ལང་བ་མེན་ལ་སོགས་བཞིན།

། ཞེས་པ་ནི་བ་ལང་ལོག་ན་བ་མེན་གྱི་ཁྱད་པར་འགའ་ཞིག་ལྡོག་པ་སྲིད་ཀྱང་ངོ་བོ་མི་ལྡོག་པས་བ་ལང་བ་མེན་གྱི་ཉེར་ལེན་མིན་པ་བཞིན་ནོ། ། གསུམ་པ་ལ་གཉིས་ལས་དང་པོ་དངོས་ཀྱི་དོན་ནི་སེམས་དང་ལུས་ཀྱང་བ་ལང་དང་བ་མེན་དེ་བཞིན་དུ་ལུས་ཀྱི་སེམས་ཀྱི་གནས་སྐབས་ལ་ཕན་འདོགས་ཀྱང་ལུས་ལོག་པས་སེམས་མི་ལྡོག་སྟེ་ལུས་དེའི་ཉེར་ལེན་མིན་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་པ་ནི་ལུས་སེམས་གཉིས་ཀྱང་ལྷན་ཅིག་ཏུ་གནས་པའི་ཕྱིར་ཉེར་ལེན་དང་ཉེར་ལེན་དང་ཉེ་ལེན་ཅན་དུ་འགྱུར་རོ་ཞེ་ན། ཉེས་པ་མེད་དེ་ལུས་དེའི་རྒྱུ་ཁྲག་དང་སེམས་དེའི་རྒྱུ་སེམས་སྔ་མ་གཉིས་ཕན་ཚུན་ལྷན་ཅིག་བྱེད་པའི་རྐྱེན་དུ་འགྱུར་པ་ལས་སྐྱེ་བའི་འབྲས་བུ་ཡིན་པའི་ཕྱིར་ལུས་སེམས་གཉིས་ལྷན་ཅིག་ཏུ་གནས་པ་ཡིན་ཏེ་མེ་སྔ་མ་དང་ཟངས་གཉིས་ཕན་ཚུན་རྐྱེན་དུ་གྱུར་པ་ལས་ཟངས་ཞུ་བ་དང་མེ་གཉིས་ལྷན་ཅིག་གནས་པ་བཞིན་ནོ། ། ལྔ་པ་རྟེན་དང་བརྟེན་པའི་དངོས་པོ་དགག་པ་ལ་གསུམ་སྟེ། འགོག་བྱེད་ཀྱི་རིག་པ་རྒྱས་པར་བསྟན་པ་དང༌། དེས་རིགས་ཅན་གཞན་ཡང་ཁེགས་པར་བསྟན་པ་དང༌། དེ་དག་གི་དོན་བསྡུ་བའོ། ། དང་པོ་ལ་གཉིས་ཏེ། རྟགས་དགོད་པ་དང༌། དེ་མ་གྲུབ་པ་སྤང་བའོ། ། དང་པོ་ནི་ཡོད་མེད་ཅེས་པ་སྟེ་ལུས་ཆོས་ཅན་བློའི་རྟེན་དུ་མི་འཐད་དེ། བློ་ཡོད་མེད་གཉིས་ཀའི་རྟེན་དུ་མི་འཐད་པའི་ཕྱིར་རོ། ། འདི་ལྟར་བློ་ཡོད་ན་གྲུབ་ཟིན་པས་རྟེན་མི་དགོས་ལ་མེད་ན་རི་བོང་གི་རྭ་ལྟར་ཕན་གདགས་མི་ནུས་པས་སོ། ། གཉིས་པ་ལ་གཉིས་ལས་དང་པོ་རྩོད་པ་ནི་རྟགས་གྲུབ་པ་མ་ཡིན་ཏེ་བློ་ཡོད་པར་གྲུབ་ཟིན་པ་གནས་པར་བྱེད་པའི་རྒྱུ་ཡིན་པའི་ཕྱིར་ལུས་ནི་རྟེན་ཡིན་ཞེ་ན། གཉིས་པ་འདི་དགག་པ་ལ་གསུམ་སྟེ། བརྟགས་ན་མི་འཐད་པ་དང༌། ཧ་ཅང་ཐལ་བ་དང༌། དེའི་ལན་དགག་པའོ། ། དང་པོ་ནི་གྲུབ་ཟིན་གནས་པ་འདིའི་རྟེན་མེད་དེ་འདི་ལྟར་གནས་པ་ཞེས་བྱ་བ་དེ་གནས་པ་པོའི་བློ་ལས་གཞན་མིན་ལ་དེ་ནི་རྒྱུ་ལས་གྲུབ་ཟིན་པའི་ཕྱིར་རོ།

། གལ་ཏེ་གནས་པ་དེ་གནས་པ་པོ་ལས་གཞན་ཡིན་ན་རྟེན་དེ་ཆོས་ཅན་གནས་པ་དེའི་རྒྱུར་ཐལ་ཏེ་དངོས་པོ་དོན་གཞན་བསྐྱེད་པས་སོ། ། འདོད་ན་རྟེན་དེས་བརྟེན་པའི་དངོས་པོ་ལ་གནས་པ་ཅི་ཞིག་ཀྱང་མ་བྱས་པར་འགྱུར་ཏེ་གནས་པ་དོན་གཞན་བྱས་པའི་ཕྱིར་རོ། ། གཉིས་པ་ལ་གཉིས་ལས་དང་པོ་ཐལ་བ་དགོད་པ་ནི་བློ་དེ་གཏན་འཇིག་པ་མེད་པར་ཐལ་ཏེ། ། རྟེན་ལུས་ཀྱིས་རྟག་ཏུ་གནས་པར་བྱས་པའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ལས་དང་པོ་དེ་རྒྱུ་གཞན་ལས་འཇིག་པའི་ལན་དགག་པ་ནི། གལ་ཏེ་བརྟེན་པའི་བློ་དེ་འཇིག་པའི་རྒྱུ་འགའ་ཞིག་དང་ཕྲད་པ་ལས་རྟེན་ཡོད་ཀྱང་འཇིག་པར་འདོད་པས་རྟག་ཏུ་མི་འཇིག་པར་མི་འགྱུར་ཞེ་ན་འཇིག་རྒྱུ་དེ་ལ་ཡང་གནས་པ་དེ་ཉིད་དང་གཞན་དུ་བརྟགས་པའི་ཐལ་བ་མཚུངས་པར་འབྱུང་སྟེ། ། འདི་ལྟར་དེས་འཇིག་པ་དངོས་པོ་དེ་ཉིད་དུ་སྐྱེད་ན་མི་དགོས་ཏེ་རང་གི་རྒྱུ་ལས་གྲུབ་པས་སོ། ། དོན་གཞན་སྐྱེད་ན་དངོས་པོ་མི་འཇིག་པར་འགྱུར་རོ། ། གཞན་ཡང་གནས་པའི་རྒྱུས་ཀྱང་ཅི་ཞིག་མ་བྱས་པར་འགྱུར་ཏེ་འཇིག་རྒྱུ་དང་མ་ཕྲད་ན་རང་ཉིད་ཀྱང་མི་འཇིག་ལ། ཕྲད་ན་གནས་པའི་རྒྱུས་ཀྱང་མི་འཇིག་པར་བྱ་མི་ནུས་པའི་ཕྱིར་རོ། ། གཉིས་པ་རྟེན་མེད་ན་རྒྱུ་མེད་ཀྱང་འཇིག་པའི་ལན་དགག་པ་ནི། གལ་ཏེ་འཇིག་བྱེད་ཀྱི་རྒྱུ་དང་ཕྲད་ཕྲད་ཀྱི་བར་དུ་རྟེན་དེས་དངོས་པོ་གནས་པར་བྱེད་དེ་རྟེན་མེད་ན་འཇིག་རྒྱུ་དང་མ་ཕྲད་ཀྱང་འཇིག་པས་ཤེ་ན། འོ་ན་འཇིག་པ་དངོས་པོའི་ཆོས་ཉིད་དུ་ཡོད་པར་འགྱུར་ཏེ་རྒྱུ་མེད་དུ་འཇིག་པའི་ཕྱིར་རོ། ། འདོད་ན་དངོས་པོའི་རང་བཞིན་འདི་ལ་རྟེན་ལ་སོགས་པ་གང་གིས་ཀྱང་གནོད་པ་མེད་པའི་ཕྱིར་གནས་པའི་རྒྱུ་དང་མ་ཕྲད་ཀྱི་བར་དུ་ཡང་གནས་པས་ཅི་ཞིག་བྱས། གསུམ་པ་ལ་གཉིས་ལས་དང་པོ་འདོད་པ་བརྗོད་པ་ནི་གལ་ཏེ་རྟེན་དང་བརྟེན་པ་མེད་ན་ཆུའི་རྟེན་སྣོད་དང་ས་ཕྱོགས་ལ་སོགས་པ་མཐོང་ལ་དེ་བཞིན་དུ་སོགས་ཀྱིས་བསྡུས་པ་ཡོན་ཏན་དང་ལས་ལ་སོགས་པའི་རྟེན་རྫས་མཐོང་བ་དང་འགལ་ཞེ་ན།

གཉིས་པ་དེ་དགག་པ་ལ་གཉིས་ཏེ་དང་པོ་དངོས་པོ་གཡོ་བའི་རྟེན་དགག་པ་ནི། སྣོད་ཆུའི་རྟེན་དུ་འདོད་པ་འདི་ལ། ཡོད་མེད་དག་ལ་རྟེན་མེད་ཕྱིར། ། ཞེས་པ་ནས། གནས་པའི་རྒྱུས་ཀྱང་ཅི་ཞིག་བྱས། ། ཞེས་པ་ཐམས་ཅད་མཚུངས་པར་འབྱུང་བས་མི་འཐད་དོ། ། འོ་ན་ལོ་ཀའི་གྲགས་པ་དང་འགལ་ཞེ་ན་འོག་ཏུ་དེ་ཞེས་པ་སྣོད་ལ་སོགས་པ་དེ་ཆོས་ཅན་ཆུ་ལ་སོགས་པའི་རྟེན་དུ་བརྗོད་པ་ཡིན་ཏེ་ཆུ་ལ་སོགས་པའི་དངོས་པོ་རྣམས་སྐད་ཅིག་རེ་རེར་ཡུལ་གཞན་དུ་འཕོ་ཞིང་འཇིག་པ་ན་སྣོད་དང་ཕྲད་པའི་སྟོབས་ཀྱིས་དངོས་པོའི་རྒྱུན་རྟེན་གྱི་ཡུལ་དུ་གནས་པ་དེ་ལྟ་བུར་སྐྱེ་བའི་རྒྱུ་ཡིན་པའི་ཕྱིར་རོ། ། རྟེན་གྱི་དོན་དངོས་པོའི་རྒྱུན་གྱི་གནས་སྐབས་ཁྱད་པར་ཅན་སྐྱེད་པ་དེ་ལྟ་མིན་ན་རྟེན་དུ་རིག་པ་མ་ཡིན་པར་བཤད་ཟིན་ཏོ། ། གཉིས་པ་གཡོ་བ་མེད་པའི་རྟེན་དགག་པ་ནི། ཐུར་དུ་འབོ་བའི་གེགས་བྱེད་པར་ལོ་ཀ་ན་གྲགས་པའི་ཕྱིར་སྣོད་ནི་ཆུ་ལ་སོགས་པའི་རྟེན་དུ་ཁས་ལེན་པར་འགྱུར་བ་སྲིད་ཀྱི་ཡུལ་གཞན་དུ་འཕོ་ཞིང་འགྲོ་བ་མེད་པ་ཅན་ཡིན་པའི་ཕྱིར་ཁ་དོག་ལ་སོགས་པའི་ཡོན་ཏན་དང་བུམ་པ་ཉིད་ལ་སོགས་པའི་སྤྱི་དང་བརྐྱང་བསྐུམ་ལ་སོགས་པའི་ལས་རྣམས་ལ་རྟེན་ཅི་ཞིག་དགོས། གཉིས་པ་དེས་རིགས་ཅན་གཞན་ཁེགས་པར་བསྟན་པ་ནི་འདིས་ནི་ཞེས་པ་སྟེ་བསལ་བ་ཡིན་ཞེས་དྲང་ངོ༌། ། གང་ཞེ་ན་རྟེན་དང་བརྟེན་པ་ཐ་དད་མེད་པ་སྣལ་མ་དང་སྣམ་བུའི་འབྲེལ་བ་ལྟ་བུའི་འཕྲོད་པ་འདུ་བ་དང་འཕྲོད་པ་འདུ་བ་ཅན་གྱི་རྒྱུ་བདག་དང་ལུས་ལ་སོགས་པ་དང་བུམ་པ་ཉིད་ལ་སོགས་པའི་རིགས་གསལ་བ་འགའ་ཞིག་ཁོ་ན་ལ་གནས་པ་དང་སོགས་པ་སྟེ་འབྱུང་བ་ལ་སེམས་གནས་པ་ལ་སོགས་པ་ཐམས་ཅད་དོ། ། གང་གིས་ཞེ་ན་རྟེན་དང་བརྟེན་པ་འགོག་པའི་རིགས་པ་འདིས་ནིའོ། ། ཅི་སྟེ་ན་དེ་དག་ལ་གཞན་དུ་འགྲོ་བའི་གེགས་བྱེད་པ་མེད་པས་རྟེན་དང་རྟེན་པའི་དངོས་པོ་མེད་པའི་ཕྱིར་རོ། ། གསུམ་པ་དོན་བསྡུ་བ་ལ་གསུམ་ལས་དང་པོ་འཇིག་པ་རྒྱུ་གཞན་ལ་ལྟོས་མ་ལྟོས་གཉིས་ཀ་ལ་རྟེན་དོན་མེད་པ་ནི་གལ་ཏེ་གཞན་ལས་ཞེས་པའོ།

། གཉིས་པ་དོན་ཡོད་ན་ཐམས་ཅད་རྟེན་ཅན་ཡིན་པས་རྟག་པར་ཐལ་བ་ནི་རྟེན་བཅས་ཞེས་པ་སྟེ་དངོས་པོ་ཐམས་ཅད་ཆོས་ཅན། དུས་འགའ་ཞིག་གི་ཚེ་ནའང་འཇིག་པར་མི་འགྱུར་ཏེ། ། སྐྱེ་བ་ཅན་གྱི་དངོས་པོ་ཀུན་རྟེན་དང་བཅས་པ་ཡིན་པར་འདོད་པ་དེའི་ཕྱིར་རོ། ། འདི་ལྟར་བདེ་སྡུག་ལ་སོགས་པ་ནི་བདག་རྟག་པ་ལ་བརྟེན་པར་འདོད་ལ་ཆུ་ལ་སོགས་པ་སྣོད་ལ་བརྟེན་པ་དང་དེ་བཞིན་དུ་རྡུལ་ཕྲ་རབ་ཀྱི་བར་དུ་གཅིག་ལ་གཅིག་བརྟེན་པར་འདོད་དོ། ཁྱབ་པ་ནི་རྟེན་དང་བཅས་པ་ཐམས་ཅད་གནས་པ་དང་ལྡན་པར་འདོད་པས་སོ། ། གསུམ་པ་རང་གི་ངང་གིས་འཇིག་མི་འཇིག་གཉིས་ཀ་ལ་རྟེན་དགོས་ནུས་མེད་པ་ནི་གལ་ཏེ་རང་འཇིག་ཅེས་པའོ། ། དྲུག་པ་ལུས་བློའི་དངོས་ཀྱི་རྒྱུ་རྐྱེན་ཡིན་པ་དགག་པ་གསུམ་སྟེ། ། རྟགས་འགོད་པ་དང༌། ཚུལ་བསྒྲུབ་པ་དང༌། དོན་བསྡུ་བའོ། ། དང་པོ་ནི་ལུས་ཀྱི་ཞེས་པ་སྟེ་ཤེས་རབ་དང་སྙིང་རྗེ་དང་ཆགས་སྡང་ལ་སོགས་པ་ཆོས་ཅན་བློའི་ཉེར་ལེན་ཅན་ཡིན་ཏེ་བློ་སྟེ་ཡིད་ཀྱི་གོམས་པ་ཆེ་ཆུང་གི་ཁྱད་པར་གྱིས་དེ་དག་ཕུལ་དུ་བྱུང་བ་དང་འགྲིབ་པར་འགྱུར་བའི་ཕྱིར་རོ། ། ཡང་དེ་དག་ལུས་ཀྱི་ཉེར་ལེན་ཅན་མིན་ཏེ་ལུས་ཀྱི་ཕུལ་དུ་བྱུང་བ་དང་འགྲིབ་པ་ལ་ལྟོས་པ་མེད་པའི་ཕྱིར་རོ། ། གཉིས་པ་ལ་གཉིས་ཏེ། ཁྱབ་པ་བསྒྲུབ་པ་དང༌། ཕྱོགས་ཆོས་སྒྲུབ་པའོ། ། དང་པོ་ནི་བློའི་རྗེས་སུ་བྱེད་ཀྱང་ལུས་ཀྱི་འབྲས་བུ་ཡིན་པ་ཅི་འགལ་ཞེ་ན། འདི་ནི་ཅེས་པ་ལན་ཏེ་ཡོད་པ་མ་ཡིན་ཞེས་དྲང་ངོ༌། ། གང་ལ་ཞེ་ན་མར་མེ་ལ་བརྟེན་པའི་འོད་དང་འཇིམ་པ་ལ་བརྟེན་པའི་བུམ་པ་ལ་སོགས་པ་བརྟེན་པར་འདོད་པ་རྣམས་ལའོ། ། གང་ཡོད་པ་མ་ཡིན་ཞེ་ན་ལུས་ལ་བརྟེན་པར་འདོད་པའི་ཤེས་རབ་ལ་སོགས་པ་བློའི་རྗེས་སུ་བྱེད་པར་མཐོང་བ་འདི་ལྟ་བུ་ནིའོ། ། གལ་ཏེ་ཡོད་ན་མར་མེ་ལ་བརྟེན་པའི་འོད་ཀྱང་མར་མེ་ལས་གཞན་གྱི་རྗེས་སུ་བྱེད་པར་ཐལ་བའི་ཕྱིར་རོ། ། གཉིས་པ་ལ་གཉིས་ཏེ། ཤེས་རབ་ལ་སོགས་པ་ལུས་ཀྱི་རྗེས་སུ་བྱེད་པ་དང༌།

ཆགས་སོགས་ལུས་ཀྱི་རྗེས་སུ་བྱེད་པ་དགག་པའོ། ། དང་པོ་ནི་ལུས་དར་རྒུད་དེ་ལས་ཀྱང་ཤེས་རབ་ལ་སོགས་པ་འདི་འཕེལ་འགྲིབ་མཐོང་བས་དེ་དག་བློ་ཁོ་ནའི་རྗེས་སུ་བྱེད་པ་མ་གྲུབ་ཅེ་ན། ། དེ་ལྟ་བུ་ཡོད་ཀྱང་ལུས་དེས་ལུས་ཀྱི་རྣམ་ཤེས་ལ་དངོས་སུ་ཕན་འདོགས་པ་དང་དེས་སེམས་ཏེ་ཡིད་ལ་ཕན་འདོགས་པ་མེད་པར་ཤེས་རབ་ལ་སོགས་པ་འཕེལ་འགྲིབ་ཏུ་འགྱུར་བ་མིན་ནོ། ། གཉིས་པ་ལ་གསུམ་སྟེ། ། ཆགས་སོགས་ལུས་ལས་དངོས་སུ་མི་སྐྱེ་བ་དང༌། དེས་གཞན་ཡང་དེ་ལྟར་གྲུབ་པ་དང༌། དེ་དག་གི་དཔེ་བསྟན་པའོ། ། དང་པོ་ལ་གཉིས་ལས་དང་པོ་རྩོད་པ་ནི་འགའ་ཚེ་ཞེས་པ་སྟེ་འཕེལ་བ་མཐོང་ཞེས་དྲང་ངོ༌། ། གང་ཞེ་ན་ཆགས་པ་དང་སོགས་པ་སྟེ་ཞེ་སྡང་ངོ༌། ། གང་ལས་ཞེ་ན་ལུས་རྒྱུས་པ་དང་སོགས་པ་སྟེ་རྒུད་པ་ཉིད་ལས་སོ།

 ། ལུས་ལས་དུས་ཐམས་ཅད་ཀྱི་ཚེ་ཆགས་སོགས་འཕེལ་ལམ་ཞེ་ན་ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་པའི་དུས་འགའ་ཞིག་གི་ཚེ་ནའོ། ། དེས་ན་ཆགས་སོགས་བློའི་རྗེས་སུ་བྱེད་པར་མ་གྲུབ་བོ་ཞེ་ན། གཉིས་པ་ལན་ནི་བདེ་སྡུག་ཅེས་པ་སྟེ། ཆགས་པ་ནི་བདེ་བ་མྱོང་བའི་ལུས་ཀྱི་དབང་ཤེས་ལས་སྐྱེས་པ་ཡིན་ལ་ཞེ་སྡང་ནི་དུཿཁ་མྱོང་བའི་ལུས་ཀྱི་དབང་ཤེས་ལས་སྐྱེས་པ་ཡིན་ནོ། ། བདེ་སྡུག་གཉིས་པོ་དེ་ཡང་ནང་སྟེ་ལུས་ལ་ཡོད་པའི་དོན་རེག་པའི་ཁྱད་པར་ལས་སྐྱེས་པའོ། ། ནང་གི་དོན་གང་ཞེ་ན་ཁམས་སྙོམས་པ་དང་མ་སྙོམས་པའོ། ། འདི་སྐད་དུ་བཅུད་ལེན་ལ་སོགས་པས་ལུས་རྒྱས་པའི་ཚེ་ཁམས་སྙོམས་པ་དེ་ལས་ལུས་ལ་བདེ་བ་སྐྱེ་ཞིང་དེ་ལས་དེ་མྱོང་བའི་ལུས་ཀྱི་དབང་ཤེས་སྐྱེ་ཞིང་དེ་ལས་ཡིད་བདེ་བ་སྐྱེ་ཞིང༌། དེ་ལས་ཚུལ་བཞིན་མ་ཡིན་པ་ཡིད་ལ་བྱེད་པ་དང་ཕྲད་ན་ཆགས་པ་སྐྱེ་བ་ཡིན་པས་ལུས་དངོས་ཀྱི་རྟེན་མིན་ཞེས་པའི་དོན་ཏོ། ། ཞེ་སྡང་ལའང་དེ་བཞིན་ནོ། ། གཉིས་པ་ནི་ཆགས་སོགས་ལུས་ལས་དངོས་སུ་མི་སྐྱེ་བར་བསྟན་པ་འདིས་ནི་འདུས་པའི་རིམས་དང་སྦྱར་དུག་དང་ཆང་ལ་སོགས་པ་ལ་བརྟེན་ནས་དྲན་པ་ཉམས་པ་དང་རྨོངས་པ་དང་ཡིད་གཡེང་བ་ལ་སོགས་པ་འབྱུང་བ་ཡང་དེ་དག་ལས་བརྒྱུད་ནས་སྐྱེ་བ་ཡིན་ནོ། ། ཞེས་བཤད་པར་རིགས་པར་བྱའོ། ། ཅི་སྟེ་ན་དོན་ཏེ་ནང་གི་རེག་བྱའི་ཁྱད་པར་བདེ་སྡུག་ལས་སྐྱེས་པའི་ལུས་ཀྱི་དབང་ཤེས་ཀྱིས་ཡིད་འགྱུར་བར་བྱེད་པའི་ཕྱིར་རོ། ། གསུམ་པ་ནི་དཔེར་ན་རྒྱུད་ཀྱི་ཁྱད་པར་དེ་ལྟ་བུ་མ་འཕྲིགས་པ་འགའ་ཞིག་ལ་སྟག་དང་འདྲེ་ལ་སོགས་པའི་གཏམ་རྣ་བས་ཐོས་པ་ལ་བརྟེན་ནས་ཡིད་རྨོངས་པ་དང་གཡེང་བ་དང་བརྒྱལ་བ་དང་སྐྲག་པ་ལ་སོགས་པ་འབྱུང་བ་དང་གཞན་གྱི་ཁྲག་དང་གཟུགས་མི་སྡུག་པ་མཐོང་བ་ལ་བརྟེན་ནས་རྨོངས་པ་ལ་སོགས་པ་འབྱུང་བ་བཞིན་ནོ། ། གསུམ་པ་དོན་བསྡུ་བ་ནི་ལུས་བློའི་དངོས་ཀྱི་རྒྱུ་རྐྱེན་མིན་པ་དེའི་ཕྱིར་ལུས་ཞིག་ཀྱང་ཡིད་མི་ལྡོག་པས་སྐྱེ་བ་ཕྱི་མ་གྲུབ་པོ།

། སྔ་མ་སྒྲུབ་པ་ནི་འོག་ཏུ་སྐྱེས་མ་ཐག་པའི་སེམས་ནི་ཆོས་ཅན། སེམས་སྔ་མ་ལ་དངོས་སུ་བརྟེན་པ་ཡིན་ཏེ་སེམས་སྔ་མ་དེ་མེད་ན་མི་འབྱུང་བ་དེའི་ཕྱིར་རོ། ། ཅི་སྟེ་ན་ངེས་པ་ཁོ་ནར་སེམས་སྔ་མ་གང་ཉིད་ཀྱི་གོམས་པ་ལ་སོགས་པའི་འདུ་བྱེད་ཀྱི་རྗེས་སུ་འཇུག་པར་མཐོང་བའི་ཕྱིར་སྐྱེས་མ་ཐག་ནུ་ཞོ་ཚོལ་བ་བཞིན་ནོ། ། བདུན་པ་ལུས་སེམས་གཅིག་དང་ཐ་དད་དུ་མི་འཐད་པ་ནི། ལུས་སེམས་གཉིས་ཐ་དད་ན་འབྲེལ་མེད་དུ་འགྱུར་ཏེ་རྒྱུ་འབྲས་མིན་པའི་ཕྱིར་རོ། ། ཐ་དད་མེད་པར་འདོད་ན་འདི་དགག་པ་ལ་གཉིས་ཏེ། དགག་པ་དངོས་དང༌། རང་ལ་བརྗོད་པའི་སྐྱོན་སྤང་བའོ། ། དང་པོ་ནི་ཇི་ལྟར་ཞེས་པ་སྟེ་གསལ་བར་སྣང་ཞེས་དྲང་ངོ༌། གང་ཞེ་ན་ཐོས་པ་དང་སོགས་པ་སྟེ་བསམ་པ་དང་བསྒོམ་པ་དག་བཟོ་ལ་སོགས་པའི་འདུ་བྱེད་རྣམས་སོ། ། དེ་དག་ཇི་ལྟར་འདུས་བྱས་ཞེ་ན་རང་རང་གི་བྱ་བ་བཞིན་དུ་སེམས་ལ་བརྟེན་ནས་གོམས་པར་བྱས་པའོ། ། གང་ལ་གསལ་ཞེ་ན་སེམས་ལའོ། ། ཇི་ལྟར་གསལ་ཞེ་ན་གོམས་པ་ངང་དུ་གྱུར་པའི་ཚེ་འབད་པ་མེད་པར་གསལ་ལོ། ། དཔེ་དེ་ལྟར་ལུས་ལའང་ཆོས་ཅན་ཐོས་པའི་ཡོན་ཏན་འབད་པ་མེད་པར་རྒྱ་ཆེར་འཕེལ་བར་འགྱུར་ཏེ་ལུས་སེམས་ཐ་དད་མེད་པའི་ཕྱིར་རོ། ། གཉིས་པ་ལ་གསུམ་སྟེ། དམན་པའི་གནས་སུ་མི་འཇུག་པར་ཐལ་བ་སྤང་བ་དང༌། མ་མཐོང་བས་སྔ་ཕྱི་མེད་པར་རྟོག་པ་དགག་པ་དང༌། བར་དོའི་ལུས་སྐྱེ་གནས་སུ་འཇུག་པ་མི་འཐད་པ་སྤང་བའོ། ། དང་པོ་ནི་གལ་ཏེ་བློ་སྔ་མ་ལས་ཕྱི་མ་སྐྱེ་ན་སེམས་ཅན་རྣམས་དམན་པའི་གནས་མི་ལེན་པར་ཐལ་ཏེ་བློ་སྔོན་དུ་བཏང་ནས་སྐྱེ་བ་ལེན་པའི་ཕྱིར་རོ་ཞེ་ན། འདི་དགག་པ་ལ་གཉིས་ཏེ། རྟགས་དགོད་པ་དང༌། ཁྱབ་པ་སྒྲུབ་པའོ། ། དང་པོ་ནི་སེམས་ཅན་ཞེས་པ་སྟེ། ལེན་ཞེས་དྲང་ངོ༌། གང་ཞེ་ན་ཁྱི་དང་ཕག་གི་མངལ་ལ་སོགས་པ་དམན་པའི་གནས་སོ། ། ཇི་ལྟར་ཞེ་ན་ཡོངས་སུ་སྟེ་སྤྲོ་བཞིན་དུའོ། ། གང་གིས་ལེན་ཞེ་ན་སེམས་ཅན་རྣམས་ཀྱིས་སོ། ། ཅི་སྟེ་ན་བདེ་སྡུག་གཉིས་དོར་བ་དང་ཐོབ་པར་འདོད་པས་སོ།

། དེ་ཉིད་ཅི་སྟེ་ན་བདག་ལ་ཆགས་པ་དང་ལྡན་པས་སོ། ། རང་དབང་མེད་པར་ཡིན་ནམ་ཞེ་ན་དབང་ཕྱུག་ལ་སོགས་པ་གཞན་གྱིས་མི་འདོད་པའི་སར་བཀྲི་བར་ནུས་པ་མ་ཡིན་པའོ། ། དེས་ན་སེམས་ཅན་རྣམས་ཆོས་ཅན་བློ་སྔོན་དུ་བཏང་ཡང་དམན་པའི་གནས་ལེན་ཏེ་བདེ་སྡུག་ལ་དོར་ཐོབ་འདོད་པའི་ཕྱིར་རོ། ། མ་གྲུབ་པ་མིན་ཏེ་བདག་ལ་ཆགས་པའི་ཕྱིར་རོ། ། གལ་ཏེ་དབང་ཕྱུག་གིས་དབང་བསྒྱུར་བས་སེམས་ཅན་རྣམས་ལ་རང་དབང་མེད་པ་མིན་ནམ་ཞེ་ན་དབང་ཕྱུག་འགྲོ་བའི་རྒྱུར་འདོད་པ་ནི་བཀག་ཟིན་ཏོ། ། གཉིས་པ་ནི་བདེ་སྡུག་ལ་དོར་ཐོབ་འདོད་པ་ཡོད་ན་དམན་པའི་གནས་ལེན་པ་འགལ་ཞེ་ན། མི་འགལ་ཏེ་དེ་དག་གིས་དམན་པར་མ་ཤེས་པའི་ཕྱིར་སྦྲང་བུ་བཞིན་ཞེས་པ་ནི་མངལ་ལ་སོགས་པ་དུཿཁ་ཡིན་ཡང་ཕྱིན་ཅི་ལོག་ཏུ་དེ་ལ་བདེ་བར་འཛིན་པའི་བློ་ཡོད་པའི་ཕྱིར་རོ། ། མ་ངེས་པ་མ་ཡིན་ཏེ་བདེ་བ་ལ་སྲེད་པ་ཡོད་པའི་ཕྱིར་འཁོར་བར་སྐྱེ་བའི་རྒྱུ་ཡིན་ཞེས་སྦྱར་རོ། ། སྲེད་པ་ཇི་ལྟ་བུ་ཞེ་ན་འཁོར་བར་ཀུན་ནས་འཆིང་པའི་རྒྱུ་ཡིན་ནོ། ། འདིས་བདག་ཏུ་ཆགས་པའང་བསྟན་ཏོ། ། སྐྱེས་བུ་གང་ལ་སྲེད་པ་དང་ལོག་ཤེས་གཉིས་མེད་པ་དེ་ནི་འཁོར་བར་སྐྱེ་བར་མི་འགྱུར་ཏེ་གྲོལ་བ་ཞེས་བྱ་བ་ཡིན་ནོ། ། གཉིས་པ་ནི་གལ་ཏེ་སེམས་ཅན་རྣམས་ལོ་ཀ་ཕྱི་མར་འགྲོ་བ་དང༌། སྔ་མ་ནས་འོང་བ་མ་མཐོང་བའི་ཕྱིར་དེ་དག་མེད་ཅེ་ན་འདིར་སྐྱེས་བུ་ཀུན་གྱིས་མ་མཐོང་བ་ནི་མ་གྲུབ་སྟེ་ལྷའི་མིག་དང་ལྡན་པས་མཐོང་བ་སྲིད་པས་སོ། ། བདག་ཉིད་ཀྱིས་མ་མཐོང་བ་རྟགས་སུ་བྱེད་ན་ཁྱོད་ཀྱི་དབང་པོ་མི་གསལ་བའི་ཕྱིར་མ་མཐོང་བ་ཡིན་གྱི་དེ་དག་ལ་མེད་ནས་མ་མཐོང་བ་མིན་ནོ། ། ཡོད་ཀྱང་མ་མཐོང་བ་ཇི་ལྟ་བུ་ཞེ་ན་དཔེར་ན་ཞེས་པའོ། ། དེས་ན། མ་མཐོང་ཕྱིར་ན་མེད་པ་མིན། ། ཞེས་པ་ཡར་བླངས་པ་ནི་མཇུག་སྡུད་དོ། ། གསུམ་པ་ནི་བར་དོའང་ལུས་ཅན་ཡིན་པའི་ཕྱིར་སྐྱེ་བའི་གནས་ལ་སོགས་པར་ཐོགས་མེད་དུ་འཇུག་པ་མི་འཐད་དེ་བུམ་པ་བཞིན་ཞེ་ན་མི་འགལ་ཏེ་བར་དོ་ལུས་ཅན་ཡིན་ཡང་ལུས་ཤིན་ཏུ་ཕྲ་ཞིང་དྭངས་པའི་ཕྱིར་རོ།

། དེས་ན་ལུས་ཅན་འགའ་ཞིག་ལུས་ལ་ལར་ནང་དུ་འཇུག་པ་ལ་ཐོགས་པ་མེད་དེ་གཉིས་ཀ་ལུས་ཅན་ཡིན་ཡང་རྫ་གསར་བ་ལ་ཆུ་དང༌། གསེར་ལ་དངུལ་ཆུ་ཐོགས་པ་མེད་པ་བཞིན་ནོ། ། བརྒྱད་པ་ལུས་གཅིག་དང་དུ་མ་བློའི་རྟེན་དུ་མྀ་འཐད་པ་ལ་གཉིས་ཏེ། ལུས་གཅིག་རྟེན་མིན་པ་དང༌། དུ་མ་རྟེན་མིན་པའོ། ། དང་པོ་ལ་གཉིས་ཏེ། ཡན་ལག་ཅན་གཅིག་དགག་པ་དང༌། བཀག་པ་ལ་མི་འཐད་པ་སྤང་བའོ། ། དང་པོ་ལ་གཉིས་ལས། དང་པོ་རྟགས་དགོད་པ་ནི་འོག་ཏུ་དེ་ཕྱིར་ཞེས་པ་ལུས་ཆོས་ཅན། ཚོགས་པ་སྟེ་རགས་པ་ཡན་ལག་ཅན་གཅིག་ཏུ་བདེན་པ་ཡོད་པ་མིན་ཏེ་འགལ་བ་གསུམ་འདུས་པ་དེའི་ཕྱིར་རོ། ། གཉིས་པ་རྟགས་བསྒྲུབ་པ་ལ་གསུམ་ལས་དང་པོ་བྱ་བ་ལ་བརྟེན་པའི་འགལ་བ་འདུ་བ་ནི་ལུས་ཀྱི་ཆ་ཤས་ལ་སོགས་གང་རུང་གཅིག་གཡོ་བའི་དུས་ན་རྐང་པ་ལ་སོགས་པ་ལུས་ཐམས་ཅད་གཡོ་བར་ཐལ་ཏེ་གཡོ་བ་དེ་དང་ཐ་དད་མེད་པའི་ཕྱིར་རོ། ། ཡང་ན་ཀུན་མི་གཡོ་བར་ཐལ་ཏེ་མི་གཡོ་བ་དང་ཐ་དད་མེད་པས་སོ། ། མ་ངེས་པ་མིན་ཏེ་འགལ་བ་ཅན་གྱི་ལས་ཏེ་བྱ་བ་གཉིས་ནི་རྫས་གཅིག་ལ་འདུ་བ་མི་རུང་བའི་ཕྱིར་རོ། ། གཞན་དུ་འགལ་བ་འདུས་ན་དེ་དག་ཐ་དད་དུ་གྲུབ་པར་འགྱུར་རོ། ། གལ་ཏེ་ཡན་ལག་རྣམས་ལ་གཡོ་མི་གཡོ་གཉིས་ཡོད་ཀྱང་ཡན་ལག་ཅན་ལ་གཉིས་མེད་ཅེ་ན། འོ་ན་ཡན་ལག་དང་ཡན་ལག་ཅན་ཐ་དད་དུ་འགྱུར་ཏེ་འགལ་བའི་ཆོས་གྲུབ་པའི་ཕྱིར་རས་དང་ཆུ་བཞིན་ནོ། ། གཉིས་པ་སྒྲིབ་པ་ལ་བརྟེན་པའི་འགལ་འདུ་ནི་ལུས་ཀྱི་ཕྱོགས་གཅིག་བསྒྲིབས་པ་ན་ལུས་ཐམས་ཅད་སྒྲིབས་པར་འགྱུར་ཏེ་དེ་དང་ཐ་དད་མེད་པའི་ཕྱིར་རོ། ། གཅིག་མ་བསྒྲིབས་ན་ཐམས་ཅད་མ་བསྒྲིབས་པར་འགྱུར་ཏེ་ཐ་དད་མེད་པའི་ཕྱིར་རོ། ། འདོད་ན་ཡན་ལག་ཐམས་ཅད་མཐོང་བར་འགྱུར་ཏེ་མ་བསྒྲིབས་པའི་ཕྱིར་རོ། ། གསུམ་པ་ཡོན་ཏན་ལ་བརྟེན་པའི་འགལ་འདུ་ནི་ལུས་ཀྱི་ཡན་ལག་གཅིག་ཚོན་གྱིས་ཁ་བསྒྱུར་ན་ཐམས་ཅད་ཁ་བསྒྱུར་བར་འགྱུར་ལ་གཅིག་མ་བསྒྱུར་ནའང་ཐམས་ཅད་མ་བསྒྱུར་བར་རྟོགས་པར་འགྱུར་ཏེ་ཐ་དད་མེད་པའི་ཕྱིར་རོ།

། འདི་དག་གི་ཁྱབ་སྒྲུབ་དང་ཉེས་སྤོང་གི་ལན་དགག་པ་ནི་བྱ་བ་ལ་བརྟེན་པ་བཞིན་དུ་ཤེས་པར་བྱའོ། ། གཉིས་པ་ལ་གཉིས་ཏེ་རྩོད་པ་དགོད་པ་དང༌། དེ་དགག་པའོ། ། དང་པོ་ནི་དུ་མ་ཉིད་ན་ཞེས་པ་ཁྱེད་ཡན་ལག་ཅན་མེད་པའི་ལུས་རྡུལ་ཕྲན་དུ་མ་ཉིད་དུ་འདོད་ནའང་སྐྱོན་ཡོད་དེ་ལུས་དེ་ཆོས་ཅན་དབང་པོས་རྟོགས་པ་མིན་པར་ཐལ་ཏེ་ཕྱིས་ཀྱང་དབང་པོ་ལས་འདས་པའི་རང་བཞིན་དུ་ཁྱད་པར་མེད་པའི་ཕྱིར་དང་རྡུལ་ཕྲན་གྱི་ངོ་བོ་ལས་འཕོས་པ་མེད་པའི་ཕྱིར་སྔ་མའི་གནས་སྐབས་ཀྱི་རྡུལ་བཞིན་ཞེ་ན། གཉིས་པ་ལ་གསུམ་སྟེ། ཐལ་བའི་རྟགས་གཉིས་མ་གྲུབ་པ་དང༌། དེས་རིགས་ཅན་གཞན་ཡང་ཁེགས་པ་དང༌། མཐོང་བ་ལ་སོགས་པ་ལ་སོགས་པ་ཡན་ལག་ཅན་གཅིག་དགོས་ན་ཧ་ཅང་ཐལ་བའོ། ། དང་པོ་ནི་ཕྱིས་ཀྱི་རྡུལ་ཕྲན་རྣམས་རྡུལ་སྔ་མ་དབང་པོ་ལས་འདས་པ་དང་ཁྱད་མེད་པར་མ་གྲུབ་སྟེ་རྡུལ་སྔ་མ་དེ་རྡུལ་གཉིས་པ་ལ་སོགས་པ་དང་ཕྲད་པ་ལས་ཁྱད་པར་ཅན་གཞན་སྐྱེ་བར་ལེའུ་གསུམ་པ་ལས་འཆད་པའི་ཕྱིར་རོ། ཁྱད་པར་ཅན་གྱི་རྡུལ་ཕྲན་རྣམས་ནི་དབང་པོའི་ཡུལ་ཡིན་ཏེ་དེས་དེ་ལ་རྣམ་པ་གཏོད་ནུས་པའི་ཕྱིར་རོ། ། ཕྱིས་ཀྱི་རྡུལ་ཕྲན་རྣམས་དབང་པོའི་ཡུལ་ཡིན་པ་དེའི་ཕྱིར་རྡུལ་ཕྲན་ཡིན་པའི་རྟགས་ཀྱང་གྲུབ་པ་མིན་ནོ། ། གལ་ཏེ་གྲུབ་ན་དབང་པོའི་ཡུལ་དུ་མི་རུང་བའི་ཕྱིར་རོ། ། གཉིས་པ་ནི་རྟགས་གཉིས་མ་གྲུབ་པར་བསྟན་པ་འདིས་ནི་བསལ་བ་ཡིན་ཞེས་དྲང་ངོ༌། ། གང་ཞེ་ན་སྔར་གྱི་ཁྱད་པར་མེད་པའི་ཕྱིར་དང༌། རྡུལ་ཕྲན་ཡིན་པའི་ཕྱིར་ལུས་འདི་ལ་སྒྲིབ་བྱེད་མེད་པ་དང་སོགས་པ་སྟེ་ཐོགས་པ་མེད་པ་དང་དོན་བྱེད་པའི་ནུས་པ་མེད་པར་ཐལ་ཞེས་པ་ལ་སོགས་པ་བསལ་བ་ཡིན་ནོ། ། གསུམ་པ་ལ་གསུམ་སྟེ། རྫས་གཅིག་མེད་པས་མི་སྣང་ན་ཧ་ཅང་ཐལ་བ་དང༌། རྫས་གཅིག་མེད་པས་ནུས་པ་མེད་ན་ཧ་ཅང་ཐལ་བ་དང༌། དེ་དག་གི་ལན་དགག་པའོ། ། དང་པོ་ནི་དངུལ་ཆུ་དང་གསེར་འདྲེས་པའམ། རྡོ་ཚན་མོ་ལ་སོགས་པ་མིན་སྣང་བར་ཐལ་ཏེ་རྡུལ་རིགས་མི་མཐུན་པས་རྫས་མི་རྩོམ་པ་ཉིད་ཀྱིས་དེ་དག་ལ་རྫས་མེད་པའི་ཕྱིར་རོ།

། གཉིས་པ་ནི་དབང་པོ་དང་ཡུལ་དང་ཡིད་ལ་བྱེད་པ་སོ་སོ་ལ་དབང་ཤེས་སྐྱེད་པའི་ནུས་པ་མེད་པ་བཞིན་དུ་ཚོགས་ནའང་ནུས་མེད་དུ་འགྱུར་ཏེ། མ་ཚོགས་པའི་གནས་སྐབས་དང་གཉིས་རྫས་མེད་པར་ཁྱད་པར་མེད་པའི་ཕྱིར་རོ། འདོད་ན་རྟོགས་པ་སྟེ་དབང་ཤེས་ཇི་ལྟར་སྐྱེ་སྟེ་སྐྱེ་བ་མེད་པར་འགྱུར་ཏེ། རྐྱང་པ་དང་ཚོགས་པ་གཉིས་ཀ་ལ་ནུས་པ་མེད་པའི་ཕྱིར་རོ། ། གསུམ་པ་ལ་གསུམ་སྟེ། ཤེས་པ་ལྡན་པ་ལས་སྐྱེ་བ་དང་སྣང་བ་ལྡན་པ་ལས་སྐྱེ་བ་དང༌། གྲངས་སོགས་རྫས་དང་སྒྲ་ལས་ཐ་དད་དུ་འདོད་པ་དགག་པའོ། ། དང་པོ་ནི་དབང་པོ་ལ་སོགས་པའི་ཚོགས་པ་ལ་རྫས་མེད་ཀྱང་དེས་ལྡན་པ་སྐྱེད་དེ་ལས་ཤེས་པ་སྐྱེའོ་ཞེ་ན། དབང་ཤེས་ལྡན་པ་ལས་སྐྱེ་བར་འདོད་པའི་སྐབས་འདིར་ཡང་ཐལ་བ་མཚུངས་ཏེ་དབང་པོ་ལ་སོགས་པས་ཤེས་པ་སྐྱེད་མི་ནུས་པ་བཞིན་དུ་ལྡན་པའང་སྐྱེད་མི་ནུས་པར་མཚུངས་ཏེ་ཡན་ལག་ཅན་མེད་པའི་ཕྱིར་རོ། ། གལ་ཏེ་ལྡན་པ་སྐྱེད་ན་ཤེས་པའང་སྐྱེད་པར་འགྱུར་རོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌།དེ་དགག་པའོ། །དང་པོ་ ནི་གལ་ཏེ་གསེར་དང་དངུལ་ཆུ་གཉིས་ལ་རྫས་མེད་ཀྱང་རིགས་མི་མཐུན་པའི་རྡུལ་ལ་བརྟེན་པའི་ལྡན་པ་ཡོད་པས་དེ་ལ་འདྲེས་པར་སྣང་བ་ཡིན་ཞེ་ན། གཉིས་པ་ལ་གསུམ་ལས་དང་པོ་རྟེན་མ་རྟོགས་པས་བརྟེན་པ་མི་རྟོགས་པར་ཐལ་བ་ནི་གསེར་དང་དངུལ་ཆུའི་ལྡན་པ་ཆོས་ཅན། གང་ལས་རྟོགས་ཏེ་མི་རྟོགས་པར་འགྱུར་ཏེ་ལྡན་པའི་རྟེན་གསེར་དང་དངུལ་གྱི་རྡུལ་ཕྲན་མཐོང་བ་མེད་པའི་ཕྱིར་རོ། ། གཉིས་པ་སྦྱར་བའི་བཏུང་བ་ལ་སོགས་པ་མི་སྲིད་པར་ཐལ་བ་ནི། སྦྱར་བའི་བཏུང་བ་ཇ་ལ་སོགས་པ་ལ་བཏུང་བ་ཞིམ་པོའི་ཐ་སྙད་མི་སྲིད་པར་འགྱུར་ཏེ་དེའི་རོ་གཟུགས་དང་དྲི་ལ་སོགས་པ་ལ་རྫས་མི་སྲིད་ཅིང་ལྡན་པའང་འགལ་ཏེ་མེད་པའི་ཕྱིར་རོ། ། ཅི་སྟེ་ན་ཡོན་ཏན་ལ་ཡོན་ཏན་མེད་པའི་ཕྱིར་རོ། ། གལ་ཏེ་སྦྱར་བའི་བཏུང་བ་དེ་ལ་གང་ཞེས་ཆེ་བའི་རོ་དང་གཟུགས་དང་ལྡན་པར་བརྟགས་ནས་བཏུང་བ་རོ་ཞིམ་པ་དང་གཟུགས་བཟང་བའི་ཐ་སྙད་འདོད་ཅེ་ན།

འོ་ན་བརྟགས་པ་དང་མ་བརྟག་པ་གཉིས་བློའི་ཐ་དད་དུ་དམིགས་པར་འགྱུར་ཏེ་དོན་ཐ་དད་དུ་ཡོད་པའི་ཕྱིར་དཀར་ཟལ་དང་མི་བླུན་པོ་བཞིན་ནོ། ། གསུམ་པ་ཕྲེང་རིང་པོའི་ཐ་སྙད་མི་སྲིད་པར་ཐལ་བ་ནི། གལ་ཏེ་བྱ་ལ་སོགས་པའི་ཕྲེང་རིང་པོ་ཞེས་པའི་ཐ་སྙད་དུ་ཇི་ལྟར་འགྱུར་ཏེ་ཡོན་ཏན་ལ་ཡོན་ཏན་མེད་པའི་ཕྱིར་རོ། ། འདི་ལྟར་ཕྲེང་ནི་བཀོད་པའི་ཡོན་ཏན་ཡིན་ལ་རིང་པོ་ནི་ཚད་ཀྱི་ཡོན་ཏན་ཡིན་པས་སོ། ། གསུམ་པ་གྲངས་སོགས་རྫས་དང་སྒྲ་ལས་ཐ་དད་དགག་པ་ལ་གཉིས་ཏེ། རྟགས་དགོད་པ་དང༌། རྩོད་པ་སྤང་བའོ། ། དང་པོ་ནི་དེ་ལྡན་ཞེས་པ་སྟེ་མི་སྣང་ངོ་ཞེས་དྲང་ངོ༌། གང་ཞེ་ན་གཅིག་ལ་སོགས་པའི་གྲངས་དང་ཡོན་ཏན་དང་ལྡན་པ་དང་འདེབས་པ་ལ་སོགས་པའི་ལས་དང་སྤྱི་དང་རྣམ་པར་ཕྱེ་བ་ལ་སོགས་པའོ། ། གང་ལ་ཞེ་ན་བློ་ལའོ། ། ཇི་ལྟར་ཞེ་ན་གྲངས་ལ་སོགས་པ་རང་གི་ངོ་བོ་དང་གཅིག་དང་གཉིས་ལ་སོགས་པའི་རྗོད་པ་དག་ལས་ཐ་དད་པར་མི་སྣང་བའོ། ། དེས་ན་གྲངས་ལ་སོགས་པ་ཆོས་ཅན་རྫས་དང་སྒྲ་ལས་ཐ་དད་མེད་དེ་མ་དམིགས་པའི་ཕྱིར་ཞེས་པའོ། གཉིས་པ་ལ་གཉིས་ཏེ། ཐ་དད་ལ་སྒྲུབ་བྱེད་བཀོད་པ་དགག་པ་དང༌། དོན་ཐ་དད་མེད་པ་ལ་གནོད་བྱེད་སྤང་བའོ། ། དང་པོ་ལ་གཉིས་ཏེ། དོན་ཐ་དད་མེད་པ་ལ་སྒྲ་ཐ་དད་འཇུག་པའི་དཔེ་དང༌། དཔེ་དེ་བཏགས་པ་བར་འདོད་པ་དགག་པའོ། ། དང་པོ་ནི་གྲངས་སོགས་རྫས་ལས་ཐ་དད་དུ་ཡོད་དེ་སྒྲ་རྟོག་ཐ་དད་ཡོད་པའི་ཕྱིར་ཞེ་ན། མ་ངེས་ཤེས་པ་གཉིས་ནི་ཐ་དད་དུ་བཏགས་པའི་དོན་ཅན་ཡིན་ཞེས་དྲང་ངོ༌། །གང་གིས་ཤེ་ན་རྣམ་རྟོག་གིས་སོ། ། དེ་ཇི་ལྟ་བུ་ཞེ་ན་དངོས་པོ་ཐ་དད་པའི་རྗེས་སུ་འབྲང་བའོ། ། དངོས་པོ་ཐ་དད་པ་ནི་དེ་ལྟ་བུ་མ་ཡིན་པ་ཐམས་ཅད་ལས་ལོག་པ་ཡིན་ལ་དེའི་རྗེས་སུ་འབྲང་ཞེས་པས་ཐ་དད་དུ་རྟོགས་པའི་རྒྱུ་མཚན་བསྟན་ཏོ། ། དཔེར་ན་ཁྱེར་རང་ཐ་དད་མེད་པར་འདོད་པའི་ཡོན་ཏན་ལ་ཡོན་ཏན་གཅིག་དང་ཡོན་ཏན་གསུམ་དང་ཡོན་ཏན་ཉི་ཤུ་རྩ་བཞི་ཞེས་པའམ།

དེ་བཞིན་དུ་ལྡན་པ་ལ་སོགས་པ་ལ་ཡང་ངོ༌། ཞིག་པ་འདས་ན་བུམ་པ་གཅིག་དང་གཉིས་དང་དུ་མ་བྱུང་ཞེས་པའམ་མ་སྐྱེད་པ་སྟེ་མ་འོངས་པ་ན་བུམ་པ་གཅིག་ལ་སོགས་པ་འབྱུང་ཞེས་པ་ལྟ་བུའོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། དང་པོ་ནི་གལ་ཏེ་ཡོན་ཏན་དང་འདས་མ་འོངས་ཀྱི་སྐབས་འདིར་གྲངས་ལ་སོགས་པའི་སྒྲ་ཐམས་ཅད་བཏགས་པ་བ་ཉིད་དུ་འདོད་པ་ཡིན་ཏེ། དོན་ཐ་དད་མེད་པས་ཅེ་ན༑ གཉིས་པ་ལ་གཉིས་ལས་དང་པོ་སྒྲ་ཐམས་ཅད་བཏགས་པ་བར་ཐལ་བ་ནི་འོ་ན་དངོས་པོ་ཐམས་ཅད་ལ་གྲངས་ལ་སོགས་པའི་སྒྲ་བཏགས་པ་བར་ཐལ་ཏེ་དངོས་པོ་ཐམས་ཅད་ལ་དེའི་གྲངས་ལ་སོགས་པ་ཐ་དད་མེད་པའི་ཕྱིར་ཞེས་སྟོན་པ་ནི་རྒྱུ་མཚན་ཞེས་པ་རྐང་པ་གསུམ་མོ། ། གཉིས་པ་དེའི་ལན་དགག་པ་ནི། གལ་ཏེ་དངོས་པོ་ཀུན་ལ་ལྟོས་ནས་གྲངས་ཀྱི་སྒྲ་ལ་སོགས་པ་ཉེ་བར་བཏགས་པ་མིན་ཏེ།

 དངོས་མེད་མི་སྲིད་པར་ཐལ་བའི་ཕྱིར་རོ། ། དེ་ལྟར་ན་བཏགས་མིང་ཡང་མི་སྲིད་པར་འགྱུར་ཏེ་གཉིས་ལྟོས་ནས་འཇོག་པའི་ཕྱིར་ཞེ་ན། དེ་ལྟར་ན་དངོས་མེད་གང་ཡིན། ཐ་དད་དུ་བརྗོད་པའི་སྒྲ་གང་ལ་གྲངས་ལ་སོགས་པའི་བརྗོད་བྱ་དངོས་པོ་ཐ་དད་པ་ཁྱད་པར་ཡོད་སྒྲ་དེ་གཙོ་བོ་སྟེ་དངོས་མིང་ཞེ་ན་བརྗོད་བྱ་ཐ་དད་ཡོད་ན་ཐ་དད་པ་བརྗོད་པའི་སྒྲ་ཐམས་ཅད་དངོས་མིང་ཡིན་ལ་མེད་ན་མ་ཡིན་ནོ། ། ཞེས་བྱ་བ་ཉིད་ཀྱང་རྒྱུ་མཚན་གང་ལས་ཡིན་ཏེ་རང་གིས་སྒྲོ་བཏགས་པ་འབའ་ཞིག་ཏུ་ཟད་དོ་ཞེས་པའོ། ། ཅི་སྟེ་ན་དེ་ལྟར་རིགས་པས་མ་གྲུབ་པའི་ཕྱིར་དང་ལོ་ཀ་ནའང་དངོས་མིང་དང་བཏགས་མིང་གི་ཁྱད་པར་གཞན་དུ་འདོད་པའི་ཕྱིར་རོ། ། གཉིས་པ་ཐ་དད་མེད་པ་ལ་གནོད་བྱེད་སྤང་པ་ལ་གཉིས་ཏེ། སྒྲ་ཐ་དད་དོན་མེད་དུ་ཐལ་བ་སྤང་བ་དང༌། དྲུག་པའི་སྒྲ་མི་འཐད་པར་ཐལ་བ་སྤང་བའོ། ། དང་པོ་ལ་གསུམ་ལས་དང་པོ་རྩོད་པ་ནི་བ་ལང་ཞེས་པ་དང་བ་ལང་གྀ་གྲངས་ཞེས་པའི་སྒྲ་ཐ་དད་ཆོས་ཅན་དོན་མེད་ན་ཞེས་པ་རྣམས་གྲངས་པར་ཐལ་ཞེས་པའོ། ། ཐ་དད་མེད་ལ་ཞེས་པ་བ་ལང་དང་གྲངས་གཉིས་དོན་ལ་ཐ་དད་མེད་པའི་ཕྱིར་ཞེ་ན༑ གཉིས་པ་ལན་ལ་གསུམ་ལས། དང་པོ་ཡོན་ཏན་གྱི་གྲངས་ཀྱིས་མ་ངེས་པ་ནི་དོན་གཞན་ཞེས་པ་རྐང་པ་གསུམ་མོ། གཉིས་པ་དེ་དག་ཀྱང་ཐ་དད་དུ་འདོད་ན་ཧ་ཅང་ཐལ་བ་ནི། གལ་ཏེ་ཡོན་ཏན་དེ་ལའང་གྲངས་དོན་གཞན་དུ་གྱུར་པ་ཡོད་ཅེ་ན། དེ་ལྟར་ན་ཡོན་ཏན་དང་རྫས་གཉིས་ཁྱད་མེད་དུ་འགྱུར་ཏེ་བྱ་བ་དང་ལྡན་པ་དང་འཕྲོད་པ་འདུ་བ་ཅན་གྱི་རྒྱུ་ཞེས་པ་གསུམ་ནི་རྫས་ཀྱི་མཚན་ཉིད་ཡིན་ལ་དེ་ཡོན་ཏན་ལའང་ཡོད་པའི་ཕྱིར་རོ། ། གསུམ་པ་དེས་ན་སྒྲ་རྟོག་ཐ་དད་འཇུག་པའི་རྒྱུ་ནི་གྲངས་དང་ལས་ལ་སོགས་པ་བུམ་པ་ལས་དོན་གཞན་དུ་གྱུར་པ་མིན་ཡང་དངོས་པོ་དེ་ཉིད་གྲངས་དང་ལས་དེ་ལྟ་བུ་དང་མི་ལྡན་པ་ལས་ལོག་པར་གནས་པ་ལ་རྟོག་པས་ཐ་དད་དུ་དབྱེ་བ་བྱས་པས་གྲངས་ལ་སོགས་པའི་སྒྲ་ཐ་དད་དུ་འཇུག་པ་ཡིན་ཏེ་ཁྱེད་རང་ལྟར་ན་ལས་ལ་འདི་རྫས་མ་ཡིན་ཞེས་པ་དང་རྫས་ལ་འདི་ལས་སམ་ཡོན་ཏན་མ་ཡིན་ཞེས་པ་བཞིན་ནོ།

། གཉིས་པ་དྲུག་པའི་སྒྲ་མི་འཐད་པ་སྤང་བ་ནི། བུམ་པ་ལས་དེའི་གྲངས་ཐ་དད་དུ་ཡོད་དེ་བུམ་པའི་གཅིག་ཅེས་ཐ་དད་དུ་བརྗོད་པའི་ཕྱིར་ཏེ་བྲམ་ཟེའི་རིལ་བ་ཅེས་པ་བཞིན་ཞེ་ན། འདི་དགག་པ་ལ་གཉིས་ཏེ། ཆོས་དང་ཆོས་ཅན་བརྗོད་པའི་སྒྲའི་རང་བཞིན་དང༌། ཚོགས་པ་དང་ཚོགས་པ་ཅན་བརྗོད་པའི་སྒྲའི་རང་བཞིན་ནོ། ། དང་པོ་ལ་གསུམ་ལས་དང་པོ་ཐ་དད་དུ་སྟོན་པའི་རྒྱུ་མཚན་ནི་དངོས་པོ་ཞེས་པ་སྟེ་བསྟན་ཞེས་དྲང་ངོ༌། གང་ཞེ་ན་གྲངས་དེ་ལྡན་པ་དང་སྤྱི་ལ་སོགས་པའོ། ། ཇི་ལྟར་བསྟན་ཞེ་ན་ཐ་དད་པ་བཞིན་དུའོ། ། གང་ལས་ཤེ་ན་གྲངས་ལ་སོགས་པ་དང་ལྡན་པའི་བུམ་པའི་རྫས་ལས་སོ། ། གང་གིས་ཤེ་ན། དངོས་པོའང་ཆོས་བརྗོད་པའི་སྒྲ་རྣམས་ཀྱིས་སོ། ། ཅིའི་དོན་དུ་ཞེ་ན་མི་འདོད་པའི་ཆོས་གཞན་བཅད་ནས་ཁྱད་པར་འགའ་ཞིག་རྟོགས་པར་བྱེད་པ་ཡིན་ནོ། ། གཉིས་པ་དེས་ན་ཆོས་བརྗོད་པས་ཁྱད་པར་གཞན་སྤོང་བ་ནི་གྲངས་ལ་སོགས་པའི་ཆོས་དེ་ཙམ་ཞིག་ཤེས་པར་འདོད་པའི་དྲི་བ་པོ་ལ་བུམ་པ་ལ་ཡོད་པའི་ཆོས་གཞན་ཀུན་བློ་ཡུལ་དུ་འཕངས་པ་མེད་པར་ནི་རྗོད་པར་བྱེད་ཅེས་དྲང་ངོ༌། ཅི་ལྟར་བརྗོད་ཅེ་ན་བྲམ་ཟེ་ལས་ཐ་དད་པའི་ཆོས་རིལ་བ་བརྗོད་པ་བཞིན་དུའོ། ། དཔེར་ན་སྐབས་ལ་ལར་སོར་མོ་དང་ལྡན་པ་ལ་ཐ་དད་མེད་ཀྱང་སོར་མོའི་ལྡན་པ་ཞེས་བརྗོད་པ་བཞིན་ནོ། ། གསུམ་པ་ཆོས་ཅན་བརྗོད་པས་ཁྱད་པར་གཞན་མི་སྤོང་བ་ནི། དོན་གཅིག་ཅེས་པ་སྟེ་བུམ་པ་གཅིག་བུམ་པ་ཆེན་པོ་ཞེས་པ་ལ་སོགས་པ་ནི་ཆོས་ཅན་བརྗོད་པའི་སྒྲར་གྲགས་པ་ཡིན་ཞེས་དྲང་ངོ༌། ། ཅི་སྟེ་ན་ཆོས་དང་ཆོས་ཅན་བརྗོད་པའི་སྒྲ་གཉིས་ཀས་བུམ་པ་མ་ཡིན་པ་ལས་ལོག་པའི་དོན་གཅིག་བརྗོད་པ་ཡིན་ཀྱང༌། ཆོས་ཅན་བརྗོད་པའི་བུམ་པའི་ཆོས་གཞན་ཐམས་ཅད་ཀྱང་བློ་ཡུལ་དུ་འཕེན་པའམ་མ་སྤངས་པའི་ཕྱིར་རོ། ། དཔེར་ན་སེར་མོ་ལྡན་གྱུར་ཞེས་བརྗོད་པ་བཞིན་ནོ། ། འོ་ན་སྒྲ་གཉིས་ལ་དོན་ཐ་དད་མེད་ན་སྒྲ་ཐ་དད་དོན་མེད་དུ་འགྱུར་རོ་ཞེ་ན༑

རྟོགས་པ་པོའི་འདོད་པ་ལ་ལྟོས་ནས་དེ་ལྟར་ཆོས་དང་ཆོས་ཅན་རྗོད་པའི་བརྡར་བྱས་པ་ཡིན་ནོ། ། བརྡའི་རྒྱུ་མཚན་ནི་ཁྱད་པར་གཞན་སྤོང་བ་དང་མི་སྤོང་བ་ཡིན་པར་སྔར་བསྟན་ཟིན་ཏོ། ། གཉིས་པ་ལ་བཞི་ལས་དང་པོ་ཚོགས་པ་བརྗོད་ན་ནུས་པའི་ཁྱད་པ་སྤོང་བ་ནི་གཟུགས་ཞེས་པ་སྟེ་བུམ་པ་ཞེས་པའི་སྒྲ་འཇུག་པར་འགྱུར་ཞེས་དྲང་ངོ༌། ། གང་ལ་ཞེ་ན་གཟུགས་ལ་སོགས་པ་རྡུལ་རྫས་བརྒྱད་པོ་དེ་རྣམས་ཀྱི་ནུས་པ་མཚུངས་པ་ཏེ་སྤྱིའི་འབྲས་བུ་ཆུ་སྐྱོར་བ་དེའི་རྒྱུ་མིན་པ་ཐམས་ཅད་རྣམ་པར་གཅོད་པ་ལའོ། ། ཇི་ལྟར་ཞེ་ན་གཟུགས་ལ་སོགས་པའི་ནུས་པའི་ཁྱད་པར་གཟུགས་འཛིན་བསྐྱེད་པ་ལ་སོགས་པ་སྤོང་བའི་སྒོ་ནས་སོ། ། འདིར་བུམ་པ་ལ་སོགས་པ་གཟུགས་ཀྱི་ཕུང་པོ་ཐམས་ཅད་རྡུལ་བརྒྱད་ལས་གྲུབ་པ་ཡིན་ལ་རྡུལ་དེ་དག་ལའང་ནུས་པ་གཉིས་ཏེ་སྤྱིའི་ནུས་པ་ཆུ་སྐྱོར་བ་སོགས་བསྐྱེད་པ་དང་སོ་སོའི་ནུས་པ་གཟུགས་འཛིན་ལ་སོགས་པ་སྐྱེད་པའོ། ། དེས་ན་བུམ་པ་ཞེས་པ་ནི་ཚོགས་པ་བརྗོད་པ་ཡིན་ལ་དེའི་གཟུགས་ཞེས་པ་ནི་རིགས་རྗོད་པ་ཡིན་ནོ་ཞེས་པའི་དོན་ཏོ། ། གཉིས་པ་སྒྲ་དེ་དག་ལ་གཞི་མཐུན་མི་སྲིད་པ་ནི་ཚོགས་པ་བརྗོད་པའི་སྒྲ་ནི་རིགས་ཀྱི་སྒྲའི་ཡུལ་སྤངས་པའི་སྒོ་ནས་འཇུག་ལ། རིགས་ཀྱི་སྒྲ་ཡང་ཚོགས་པའི་སྒྲའི་ཡུལ་སྤངས་ནས་འཇུག་པ་དེས་ན་ཚོགས་པའི་སྒྲ་བུམ་པ་ཞེས་པ་དང་རིགས་ཀྱི་སྒྲ་བུམ་པའི་གཟུགས་ཞེས་པ་གཉིས་གཞི་གཅིག་པ་ཅན་གྱི་སྒྲ་མ་ཡིན་ནོ། ། གསུམ་པ་ཚོགས་པ་བརྗོད་པ་ཡང་ལྟོས་པས་གཉིས་སུ་བསྟན་པ་ནི་ཚོགས་པ་དང་ཚོགས་པ་ཅན་རྗོད་པ་ལ་རིགས་དང་ཚོགས་པའི་སྒྲར་བསྟན་པ་དེས་ན་བུམ་པ་ཞེས་པའི་སྒྲ་འདི་ནི་རིགས་བརྗོད་པའི་ཁྱད་པར་ཀྱང་ཡིན་ཏེ་བུམ་པ་དུ་མའི་ནང་ནས་གསེར་གྱི་བུམ་པ་ཞེས་རྗོད་པ་བཞིན་ནོ། ། ཡང་བུམ་པ་ཞེས་པ་འདི་ཚོགས་པ་བརྗོད་པ་ཡང་ཡིན་ཏེ་རྡུལ་རྫས་བརྒྱད་འདུས་ནས་ཆུ་སྐྱོར་བ་ལ་དེ་ལྟར་བརྗོད་པས་སོ། ། དེས་ན་མུ་གསུམ་དུ་འགྱུར་ཏེ་རིགས་ཁོ་ན་བརྗོད་པའི་སྒྲ་ནི་བུམ་པའི་གཟུགས་ཞེས་པ་ལྟ་བུའོ།

། ཚོགས་པ་ཁོ་ན་བརྗོད་པའི་སྒྲ་ནི་གངས་ཅན་ཞེས་པ་ལྟ་བུ་སྟེ་གངས་ཅན་དུ་མའི་ནང་ནས་གཅིག་བརྗོད་པ་མི་སྲིད་པས་སོ། ། གཉིས་ཀར་གྱུར་པ་ནི་བུམ་པའི་སྒྲ་ལྟ་བུ་སྟེ་སྔར་བཞིན་ནོ། ། རིགས་དང་ཚོགས་པ་གཉིས་ཀ་མི་བརྗོད་པའི་སྒྲ་མི་སྲིད་པས་མུ་བཞི་བ་མེད་དོ། ། བཞི་པ་དེ་དག་ལ་རྩོད་པ་སྤང་བ་ནི་བུམ་པའི་གཟུགས་ཞེས་པ་མི་འཐད་དེ། གཟུགས་ལ་སོགས་པ་ལས་ཐ་དད་པའི་བུམ་པ་མེད་པའི་ཕྱིར་རོ། ། དེས་ན་གཟུགས་ཀྱི་གཟུགས་ཞེས་པ་ལ་སོགས་པ་དང་ཁྱད་པར་མེད་པར་འགྱུར་རོ་ཞེ་ན། མི་འགལ་ཏེ་བརྡ་འདོད་པའི་རྗེས་སུ་བྱེད་པའི་ཕྱིར་རོ། ། དེ་ལྟ་བུའི་བརྡ་བྱེད་པ་ཉིད་ཀྱང་མི་འཐད་དེ་དགོས་པ་མེད་པས་ཤེ་ན། དགོས་པ་ཡོད་པར་སྟོན་པ་ནི་དེ་སྤྱི་ཞེས་པ་སྟེ་སྟོན་པར་བྱེད་ཅེས་དྲང་ངོ༌། གང་ཞེ་ན་བུམ་པའི་གཟུགས་ཀྱི་རྡུལ་ལ་སོགས་པ་དེ་རྣམས་ཀྱིས་གཟུགས་འཛིན་དང་དྲི་འཛིན་ལ་སོགས་པ་སྐྱེད་པའི་ནུས་པའི་ཁྱད་པར་སྟོན་ཏོ། ། གང་གིས་ཞེ་ན་བུམ་པ་དེའི་སྤྱི་ཡན་ལག་གམ་ཁྱད་པར་དུ་བྱས་ཏེ་བུམ་པའི་གཟུགས་བུམ་པའི་དྲི་ཞེས་པ་ལ་སོགས་པའི་སྒྲ་ཡིས་སོ། ། ཅྀའི་ཕྱིར་གཟུགས་ལ་སོགས་པ་བུམ་པས་ཁྱད་པར་དུ་བྱེད་ཅེ་ན་སྣམ་བུ་ལ་སོགས་པའི་གཟུགས་མ་ཡིན་པར་བསྟན་པའི་ཕྱིར་རོ། ། ཕྱོགས་འདིས་ཙན་དན་གྱི་དྲི་ཞེས་པ་ལ་སོགས་པ་ཡང་ཤེས་པར་བྱའོ། ། གཉིས་པ་ལུས་དུ་མ་རྒྱུ་ཡིན་པ་དགག་པ་ལ་གཉིས་ཏེ། ཐམས་ཅད་ཚང་བ་རྒྱུ་ཡིན་པ་དགག་པ་དང༌། རེ་རེ་རྒྱུ་ཡིན་པ་དགག་པའོ། ། དང་པོ་ནི་ལུས་ཀྱི་ཡན་ལག་མ་ལུས་པར་ཚང་བ་བློའི་རྒྱུ་ཡིན་ཏེ་ས་བོན་ལ་སོགས་པ་ཚང་བ་ལས་མྱུ་གུ་སྐྱེ་བ་བཞིན་ཞེ་ན། ། འོ་ན་སྣ་ལ་སོགས་པའི་ཡན་ལག་གཅིག་དང་བྲལ་ནའང་རྣམ་ཤེས་སྐྱེ་བ་མིན་པར་འགྱུར་ཏེ་རླན་དང་བྲལ་བའི་མྱུ་གུ་བཞིན་ནོ། ། གཉིས་པ་ལ་གཉིས་ཏེ། ། ཐལ་བ་དགོད་པ་དང་དེའི་ལན་དགག་པའོ། ། དང་པོ་ནི་ཡན་ལག་རེ་རེ་ལ་རྣམ་ཤེས་སྐྱེད་པའི་ནུས་པ་ཡོད་པ་ཡིན་ན་ནི་དུས་གཅིག་ཆར་དུ་ལུས་གཅིག་ལའང་རྣམ་ཤེས་མང་བ་འབྱུང་བར་འགྱུར་ཏེ་རྣམ་ཤེས་དངོས་སུ་སྐྱེད་པའི་རྒྱུ་རྡུལ་ཕྲན་ལ་སོགས་པ་ཡན་ལག་དུ་མ་ཡོད་པའི་ཕྱིར་རོ།

། གཉིས་པ་ལ་གཉིས་ཏེ། རྐྱེན་ལུས་དུ་མ་ཡིན་ཡང་ཉེར་ལེན་དབུགས་ཡིན་པས་བློ་གཅིག་ཏུ་ངེས་པ་དགག་པ་དང༌། དང་པོ་ལུས་ལས་དུ་མ་སྐྱེས་ཀྱང་ཕྱིས་རང་རིགས་ལས་གཅིག་ཏུ་ངེས་པ་དགག་པའོ། ། དང་པོ་ལ་གསུམ་སྟེ། ། དབུགས་ལས་སྐྱེ་བ་དགག་པ་དང༌། མི་རྟག་པ་ལས་སྐྱེ་བ་དགག་པ་དང༌། རང་ལ་ཉེས་པ་སྤང་བའོ། ། དང་པོ་ལ་གཉིས་ཏེ། ། དབུགས་དུ་མས་གཅིག་བསྐྱེད་པ་དང༌། གཅིག་གིས་གཅིག་བསྐྱེད་པ་དགག་པའོ། ། དང་པོ་ནི་དུ་མ་ཞེས་པ་སྟེ་འབྱུང་རྡུབ་དག་ནི་ཆོས་ཅན། ཉེར་ལེན་ཡིན་ཡང་བློ་གཅིག་ཏུ་ངེས་པར་བྱེད་པ་མིན་ཏེ། ལུས་དང་དབགས་གཉིས་དུ་མ་ཉིད་དུ་མཚུངས་པའི་ཕྱིར་རོ། ། ཅི་སྟེ་ན་དབུགས་ཀྱང་ལུས་དུ་མ་ལས་སྐྱེད་པས་སོ། ། གཉིས་པ་ལ་གཉིས་ཏེ། དབུགས་རྟག་པ་གཅིག་ལས་སྐྱེས་པ་མི་སྲིད་པ་དང༌། སྲིད་ཀྱང་མི་འཐད་པའོ། ། དང་པོ་ལ་གཉིས་ལས་དང་པོ་ཐལ་བ་དགོད་པ་ནི་གལ་ཏེ་འབྱུང་རྡུབ་ནི་རྟག་པ་གཅིག་ཉིད་དུ་འདོད་ཅེ་ན་དེ་ལྟར་ནའང་གཅིག་ཆར་དུ་བློ་མང་པོ་གསལ་ཞིང་སྐྱེ་བར་འགྱུར་ཏེ་བློ་དུ་མ་གཅིག་ཅར་དུ་སྐྱེ་བ་དེའི་རྒྱུ་རྟག་ཏུ་ཉེ་བར་ཡོད་པའི་ཕྱིར་རོ། ། གལ་ཏེ་རྒྱུ་ཚང་ཞིང་གེགས་མེད་པ་ཡོད་ཀྱང་གཅིག་ཆར་མི་སྐྱེ་ན་རྟག་ཏུ་མི་སྐྱེ་བར་འགྱུར་རོ། ། གཉིས་པ་དེའི་ལན་དགག་པ་ནི། གལ་ཏེ་འབྱུང་རྡུབ་དང་ལུས་ནི་བློ་དུ་མ་གཅིག་ཆད་དུ་སྐྱེད་པའི་རྒྱུའི་རང་བཞིན་དུ་ངེས་པ་མིན་གྱི་བློ་གཅིག་སྐྱེད་པ་ལ་ནུས་པ་ངེས་པ་ཡིན་ཞེ་ན། འོ་ན་རིམ་གྱིས་ཀྱང་དུ་མ་སྐྱེད་པ་མིན་པར་འགྱུར་ཏེ་སྔར་གྱི་དེ་དང་རང་བཞིན་ཁྱད་པར་མེད་པའི་ཕྱིར་རོ། ། གཉིས་པ་ལ་གཉིས་ལས་དང་པོ་ཐལ་བ་དགོད་པ་ནི་དབུགས་ཞེས་པ་སྟེ་དབུགས་རྟག་པ་གཅིག་སྲིད་ཀྱང་དབུགས་དེ་ལས་ཆོས་ཅན་བློ་གཅིག་ཏུ་ངེས་པ་མ་ཡིན་ཏེ་དབུགས་འབྱུང་བ་ལྟ་བུ་གཅིག་ལ་ཡང་དོན་དུ་མ་འཛིན་པའི་ཤེས་པའི་སྐད་ཅིག་དུ་མ་སྐྱེ་འགག་བྱེད་པའི་ཕྱིར་རོ། ། གཉིས་པ་དེའི་ལན་དགག་པ་ནི། །

གལ་ཏེ་དོན་སྔ་ཕྱི་དུ་མ་ཡང་བློ་གཅིག་གིས་རིམ་གྱིས་ཤེས་པ་ཡིན་ནོ་ཞེ་ན། འོ་ན་བློ་རྣམ་པ་དང་བཅས་པའམ་རྣམ་པ་མེད་པ་ལས་གང་ཡིན། དང་པོ་ལྟར་ན་བློ་ལའང་རིམ་པ་ཡོད་པར་འགྱུར་ཏེ་དོན་གྱི་རྣམ་པ་ལ་རིམ་པ་ཡོད་པའི་ཕྱིར་རོ། ། མ་ངེས་པ་མིན་ཏེ་དོན་གྱི་རྣམ་པ་ཤར་ནས་རྟོགས་པའི་ཚེ་རྣམ་པ་དང་བློ་ལ་ཐ་དད་མེད་པའི་ཕྱིར་རོ། ། གལ་ཏེ་བློ་ནི་རྣམ་མེད་ཡིན་ནོ་ཞེ་ན། འོ་ན་སྔ་ཕྱིའི་དུ་མ་དེ་ནི་བློས་གཅིག་ཅར་དུ་ཤེས་པ་ཉིད་དུ་འགྱུར་ཏེ་འགལ་བ་མེད་པའི་ཕྱིར་ཞེས་པ་རྣམ་པ་མ་ཤར་ཡང་འཛིན་ན་དོན་ཐམས་ཅད་བློ་ལ་ཉེ་རིང་མེད་པའི་ཕྱིར་ཞེས་པའོ། ། ཡང་ན་རིམ་གྱིས་ཀྱང་འཛིན་པར་མི་འགྱུར་ཏེ་རྣམ་པ་ཤར་བར་ཁྱད་པར་མེད་པའི་ཕྱིར་རོ། ། གཉིས་པ་མི་རྟག་པ་ལས་སྐྱེ་བ་དགག་པ་ལ་གཉིས་ཏེ། རིམ་གྱིས་འབྱུང་བའི་དབུགས་དུ་མས་སྐྱེད་པ་དགག་པ་དང༌། གཅིག་ཅར་འབྱུང་བའི་དུ་མས་སྐྱེད་པ་དགག་པའོ། ། དང་པོ་ལ་གཉིས་ལས་འདོད་པ་བརྗོད་པ་ནི། ། རང་རིགས་ཞེས་པ་སྟེ་རྒྱུ་ཡིན་པར་རྟོགས་པར་བྱེད་ཅེས་དྲང་ངོ༌། ། གང་ཞེ་ན་དབུགས་ཀྱི་སྐད་ཅིག་མང་པོ་དག་གོ ། སྐད་ཅིག་མང་པོ་གཅིག་ཅར་འཇུག་པ་ཡིན་ནམ་ཞེ་ན་མིན་ཏེ། དུས་ཅན་ཞེས་པ་དུས་སྔ་ཕྱི་རིམ་ཅན་གྱིས་འབྱུང་བའི་མང་པོའོ། ། དབུགས་ཀྱི་རྒྱུ་གང་ཡིན་ཞེ་ན། དབུགས་རང་གི་རིགས་མིན་པ་སྟེ་ལུས་ལས་སྐྱེ་བར་འདོད་པའོ། ། དེ་དག་གི་རྒྱུ་ཡིན་ཞེ་ན་དབུགས་དེ་དང་འདྲ་བའི་སྐད་ཅིག་མང་པོ་ཅན་གྱི་སེམས་ཉིད་ཀྱིའོ། ། དེས་ན་དབུགས་མི་རྟག་པ་རིམ་གྱིས་འབྱུང་བ་དུ་མ་ལས་སེམས་དེ་ལྟ་བུ་སྐྱེའོ་ཞེ་ན། གཉིས་པ་དེ་དགག་བ་ལ་གཉིས་ཏེ། དབུགས་རིམ་གྱིས་འབྱུང་བ་མི་འཐད་པ་དང༌། རང་རིགས་རྒྱུར་འདོད་པ་དགག་པའོ། ། དང་པོ་ནི་གོ་རིམ་ཞེས་པ་སྟེ། དབུགས་དེ་དག་ཆོས་ཅན་སྔ་ཕྱིའི་རིམ་པ་དང་ལྡན་པ་ཇི་ལྟར་འགྱུར་ཏེ། གོ་རིམ་དང་ལྡན་པར་སྐྱེ་བའི་རྒྱུ་མེད་པའི་ཕྱིར་རོ། ། ཅི་སྟེ་ན་ལུས་ལ་རིམ་པ་མེད་པའི་ཕྱིར་རོ།

། གཉིས་པ་ལ་གཉིས་ལས་དང་པོ་འདོད་པ་བརྗོད་པ་ནི་དབུགས་ཀྱི་རྒྱུ་ལུས་མིན་གྱི་རང་གི་རིགས་སྔ་མ་རྒྱུ་ཉིད་ཡིན་ཞེ་ན། གཉིས་པ་དེ་དགག་པ་ལ་གཉིས་ལས་དང་པོ་ཁྱེད་ལ་དེ་མི་སྲིད་པ་ནི་དང་པོ་མངལ་དུ་འཇུག་པའི་དུས་ན་དབུགས་འབྱུང་བར་མི་འགྱུར་ཏེ་དབུགས་དེའི་རྒྱུ་དབུགས་སྔ་མ་དེ་འདྲ་བ་སྔར་ཡོད་པ་མ་ཡིན་པར་འདོད་པའི་ཕྱིར་རོ། ། གལ་ཏེ་ཡོད་ན་སྐྱེ་བར་སྔ་མ་གྲུབ་བོ། ། གཉིས་པ་སྲིད་ཀྱང་མི་འཐད་པ་ནི་འོག་ཏུ་ཡོད་ཀྱང་ཞེས་པ་མངལ་དུ་འཇུག་པའི་སྔ་རོལ་ན་དབུགས་ཡོད་ཀྱང་དབུགས་དུ་མ་ཉིད་འབྱུང་བར་ངེས་ཏེ་དབུགས་འབྱུང་བ་ཡུལ་ཐ་དད་དང་འབྲེལ་བ་ཅན་ཡིན་པའི་ཕྱིར་བ་ལང་གི་ཁྱུ་བཞིན་ནོ། དེས་ན་ཉེར་ལེན་དབུགས་དུ་མ་ཉིད་ཡིན་པ་དེའི་ཕྱིར། ། རིགས་མཐུན་པའི་ཡིད་ཀྱི་བློ་དུ་མ་གཅིག་ཅར་སྐྱེ་བར་འགྱུར་རོ། ། གཉིས་པ་གཅིག་ཆར་འབྱུང་བའི་དུ་མས་སྐྱེད་པ་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི་གལ་ཏེ་ཞེས་པ་རྐང་པ་གཉིས་སོ། ། གཉིས་པ་འདི་དགག་པ་ལ་གཉིས་ཏེ། དུ་མ་ཚང་བ་རྒྱུ་ཡིན་པ་དགག་པ་དང༌། གང་རུང་ཡོད་ཙམ་རྒྱུ་ཡིན་པ་དགག་པའོ། ། དང་པོ་ནི། དབུགས་རྒྱུ་བ་ཞན་པ་དང་བཀག་པ་དང་བརྒྱལ་བ་ལ་སོགས་པའི་དུས་སུ་སེམས་མི་འབྱུང་བར་ཐལ་ཏེ་དབུགས་ཀྱི་ཡན་ལག་གཅིག་མ་ཚང་བའི་ཕྱིར་རོ། ། མ་ཚང་ཡང་འབྱུང་ན་ཚོགས་པའི་འབྲས་བུར་མི་འགྱུར་རོ། ། གཉིས་པ་ནི་ཅི་སྟེ་དབུགས་རིང་དུ་རྒྱུ་བ་ལ་སོགས་པ་ཇི་ལྟར་ཡོད་པ་གཅིག་ཡིད་ཤེས་ཀྱི་རྒྱུ་ཡིན་གྱི་ཐམས་ཅད་ཚང་བ་མི་དགོས་ཞེ་ན། འོ་ན་འབྲས་བུ་ཤེས་པ་ལ་ཡང་རིང་ཐུང་དང་གསལ་མི་གསལ་ལ་སོག་པའི་ཁྱད་པར་ཡོད་པར་འགྱུར་ཏེ་རྒྱུ་ལ་ཁྱད་པར་ཡོད་པའི་ཕྱིར་རོ། ། མ་ངེས་པ་མིན་ཏེ་འབྲས་བུར་འདོད་པ་གང་ཞིག་རྒྱུར་འདོད་པ་གང་གི་ཐ་དད་པ་ལས་ཐ་དད་དུ་འགྱུར་བ་མིན་པ་དེ་ནི་རྒྱུར་འདོད་པ་དེའི་འབྲས་བུ་མིན་ཏེ་མེ་དང་མྱུ་གུ་བཞིན་ཡིད་ཀྱང་དབུགས་དྲག་ཞན་གྱི་རྗེས་སུ་མི་བྱེད་ན་དེའི་འབྲས་བུར་མི་འགྱུར་རོ།

། གསུམ་པ་རང་ལ་ཉེས་པ་སྤང་བ་ནི་སེམས་ཉེར་ལེན་ཡིན་པའི་ལུགས་ལ་གཅིག་ཆར་མང་པོ་མི་འབྱུང་བ་ཅི་སྟེ་ཞེ་ན། ལན་ནི་རྣམ་ཤེས་ཞེས་པ་སྟེ་ཡིད་ཀྱི་རྣམ་ཤེས་ཆོས་ཅན་སྔ་མ་གཅིག་ནི་ཕྱི་མ་གཅིག་གི་ཉེར་ལེན་གྱི་རྒྱུ་ཡིན་ཏེ་རེ་རེ་སྐྱེད་པ་ལ་ནུས་པ་ངེས་པའི་ཕྱིར་རོ། ། དེ་ཡང་རྗེས་སུ་མཐུན་པའི་ལས་ཀྱི་བག་ཆགས་སམ་ཆགས་པའི་དབང་གིས་ནུས་པ་ངེས་པ་ཡིན་ནོ། ། དེ་ཉིད་ཅིས་འགྲུབ་ཅེ་ན་ཡིད་ཀྱི་རྣམ་ཤེས་སྔ་མ་དེ་དོན་གཞན་སྒྲ་ལ་ཆགས་པས་དོན་གཞན་གཟུགས་མི་འཛིན་པར་མཐོང་བའི་ཕྱིར་རོ། ། ཅི་སྟེ་ན་དོན་གཞན་ལ་ཆགས་པ་དེས་དོན་གཞན་འཛིན་པའི་ནུས་པ་མེད་པར་བྱས་པའི་ཕྱིར་རོ། ། གཉིས་པ་ལུས་ལས་བློ་དུ་མ་གཅིག་ཆར་སྐྱེས་ཤིང་ཕྱིས། རང་རིགས་ལས་ཏེ་རེ་རེར་ངེས་པ་དགག་པ་ནི་གལ་ཏེ་མངལ་ལ་སོགས་པར་འཇུག་པའི་ཚེ་དང་པོ་ལུས་ལས་བློ་དུ་མ་གཅིག་ཅར་དུ་སྐྱེ་ཞིང་དུས་ཕྱིས་བློ་རང་གི་རིགས་སྔ་མ་ལས་བློ་རེ་རེ་སྐྱེ་བར་ངེས་པ་ཡིན་ནོ་ཞེ་ན།

 འོ་ན་ལུས་ཀྱི་བློ་དུ་མ་གཅིག་ཅར་བསྐྱེད་པའི་ནུས་པ་ནི་ཕྱིས་ཅིའི་ཕྱིར་ན་ལྡོག་སྟེ་ལྡོག་པ་མི་འཐད་པས་ཕྱིས་ཀྱང་དུ་མ་གཅིག་ཅར་སྐྱེ་བར་འགྱུར་རོ། ། ཡང་ན་སྔར་ཀྱང་མ་ཡིན་ཏེ་རང་བཞིན་ཁྱད་པར་མེད་པའི་ཕྱིར་རོ། ། གསུམ་པ་ལུས་བློའི་རྟེན་ཡིན་པ་བཀག་པ་ལ་གནོད་པ་སྤང་བ་ལ་གཉིས་ལས། དང་པོ་ནི་གལ་ཏེ་ཤི་བའི་འོག་ཏུ་སེམས་འབའ་ཞིག་གནས་པར་འགྱུར་ཏེ། ལུས་འདི་སེམས་ཕྱི་མའི་རྟེན་མིན་པའི་ཕྱིར་རོ། ། ཅི་སྟེ་ན་ལུས་འདི་ནི་ལྡོག་པ་སྟེ་ཞིག་པའི་ཕྱིར་རོ་ཞེ་ན། གཉིས་པ་ལན་ལ་གཉིས་ཏེ། རྣམ་པར་ཕྱེ་སྟེ་ལན་གདབ་པ་དང༌། ཚེ་ཕྱི་མའི་ལུས་ཀྱི་ཉེར་ལེན་ངོས་བཟུང་བའོ། ། དང་པོ་ནི་གལ་ཏེ་དེའི་ཞེས་པ་སྟེ་སེམས་ཀྱི་རྒྱུ་ལ་ལུས་ལ་གནས་པའི་ཉེར་ལེན་གྱི་རྒྱུ་སེམས་སྔ་མ་དེ་འཆི་ཀའི་ལུས་ཕྱི་མ་སྐྱེད་པའི་ཡན་ལག་གམ་རྐྱེན་དུ་མི་འགྱུར་ན་ཤི་བའི་འོག་ཏུ་སེམས་འབའ་ཞིག་གནས་པར་ཐལ་བར་འདོད་དེ་གཟུགས་མེད་ཀྱི་སེམས་བཞིན་ནོ། ། འཆི་ཀའི་སེམས་དེས་ལུས་ཕྱི་མའི་རྐྱེན་བྱེད་ན་ཤི་མ་ཐག་ཏུ་ཕྱི་མའི་ལུས་ཐོབ་པས་དེ་ལ་སེམས་བརྟེན་པ་ཡིན་ནོ། ། སེམས་སྔ་མ་དེ་ལུས་ཀྱི་རྐྱེན་དུ་ཅིས་འགྲུབ་ཅེ་ན། དེའི་རྒྱུ་འཇུག་ཐོབ་ཕྱིར་ཞེས་པ་སྟེ་ལུས་ཕྱྀ་མ་དེའི་རྒྱུ་ནི་སྔ་མའོ། ། རྒྱུ་དེའི་འཇུག་པ་ནི་ལུས་ཕྱི་མ་སྐྱེ་བ་ལ་དངོས་སུ་ཕྱོགས་པའོ། ། དེ་སེམས་ཀྱིས་གྲོགས་བྱས་པ་ལས་ཐོབ་པའི་ཕྱིར་རྐྱེན་ཡིན་ནོ། ། གཉིས་པ་ལ་གསུམ་སྟེ་རྒྱུ་ངོས་གཟུང་བ་དངོས་དང༌། དེ་ལ་གནོད་བྱེད་སྤང་པ་དང༌། སྒྲུབ་བྱེད་དགོད་པའོ། ། དང་པོ་ནི་ཚེ་འདིའི་སྐྱེ་མཆེད་ལྔའི་ཐ་མར་གྱུར་བ་འཆི་ཀའི་དབང་པོ་ལྔ་ནི་ལུས་གཞན་ཚེ་ཕྱི་མའི་དབང་པོ་ལྔ་སྐྱེད་པའི་ཉེར་ལེན་གྱི་རྒྱུ་ཡིན་ལ། དེའི་དུས་ཀྱི་སེམས་ནི་རྐྱེན་ཡིན་ནོ། ། ཡང་སེམས་ཕྱི་མ་སྐྱེད་པ་ལ་ལྟོས་ནས་དེའི་དུས་ཀྱི་སེམས་ཉེར་ལེན་དང་ལུས་རྐྱེན་ཡིན་ནོ། ། གཉིས་པ་ནི་ཁ་ཅིག་ན་རེ་འཆི་ཀའི་ལུས་སེམས་གཉིས་ཕྱི་མའི་ལུས་སེམས་གཉིས་ཀྱི་རྒྱུ་རྐྱེན་དུ་མི་འཐད་དེ་དེ་དག་ལས་ཕྱི་མའི་སེམས་སྐྱེ་བ་མ་དམིགས་པའི་ཕྱིར་རོ་ཞེ་ན།

སྐྱོན་མེད་དེ་ཕྱི་མའི་ལུས་དེའི་ཡན་ལག་སྟེ་རྐྱེན་གྱི་དངོས་པོ་སེམས་ཡིན་པ་འགོག་པ་དང༌། ཉེར་ལེན་གྱི་རྒྱུ་དབང་པོ་ཡིན་པ་འགོག་པ་ལ་མ་དམིགས་པ་རྟགས་སུ་བཀོད་པ་ནི་དེ་དག་རྒྱུ་རྐྱེན་མིན་པའི་ངེས་བྱེད་ཀྱི་ཚད་མ་མིན་པར་མ་དམིགས་པའི་སྐབས་སུ་རབ་ཏུ་བཤད་དེ་ཡིན་ཀྱང་སྣང་དུ་མི་རུང་བའི་ཕྱིར་རོ། ། གལ་ཏེ་སྣང་དུ་མི་རུང་ཡང་དེ་དག་རྒྱུ་རྐྱེན་མིན་པར་འགལ་བ་དམིགས་པའི་རྟགས་ཀྱིས་འགྲུབ་སྟེ་ཐ་མའི་ལུས་སེམས་དེ་དག་དབང་པོ་ཡིན་པ་དང་སེམས་ཡིན་པ་དང་དངོས་པོ་ཡིན་པའི་ཕྱིར་ཞེ་ན། དབང་སོགས་ཀྱང་ལྷག་ལྡན་ཡིན་པས་མི་འགྲུབ་བོ། ། གསུམ་པ་ལ་གསུམ་སྟེ་ཚེ་འདིའི་དབང་པོ་རང་རིག་ལས་སྐྱེ་བར་མངོན་སུམ་གྱིས་གྲུབ་པ་དང༌། དུས་གཞན་གྱིས་རྗེས་དཔག་གིས་གྲུབ་པ་དང༌། དེ་ལའང་རྒྱུ་གཞན་རྟོག་པ་དགག་པའོ། ། དང་པོ་ནི་ད་ལྟའི་གནས་སྐབས་ན་དབང་པོ་སྔ་མ་སྔ་མ་རྣམས་རང་རིགས་ཀྱི་དབང་པོ་ཕྱི་མ་ཕྱི་མ་སྐྱེད་པ་ལ་ནུས་པ་ཡོད་པར་མཐོང་བའི་ཕྱིར་རོ། ། ཅི་སྟེ་ན་དབང་པོ་སྔ་མ་འགྱུར་བ་སྟེ་དྭངས་པའམ་རྙོག་པའི་རྗེས་སུ་བྱེད་པར་མཐོང་བའི་ཕྱིར་རོ། ། གཉིས་པ་ནི་དབང་པོ་གཞན་སྐྱེས་མ་ཐག་པའི་དབང་པོ་དང་གཞན་ཤི་བའི་འོག་རོལ་གྱི་དབང་པོའང་ཆོས་ཅན་དབང་པོ་སྔ་མ་ལས་སྐྱེ་བར་གྲུབ་པ་ཡིན་ཏེ་ད་ལྟར་གྱི་དང་པོ་དང་རང་བཞིན་ཁྱད་པར་མེད་པའི་ཕྱིར་རོ། ། གསུམ་པ་ལ་གསུམ་ལས་དང་པོ་ལུས་རྒྱུར་འདོད་པ་དགག་པ་ནི་གལ་ཏེ་ལུས་ལས་ཚེ་འདིའི་དབང་པོ་དེ་སྐྱེ་བ་ཡིན་ནོ་ཞེ་ན། འོ་ན་དབང་པོ་དང་བཅས་པའམ་དེ་མེད་པའི་ལུས་ལས་སྐྱེ། དང་པོ་ལྟར་ན་དབང་པོ་ལས་དང་པོ་སྐྱེ་བར་གྲུབ་སྟེ། དབང་པོ་ལྔ་ལས་གཞན་པའི་ལུས་མེད་པའི་ཕྱིར་རོ། ། གཉིས་པ་ལྟར་ན་སྔ་མ་སྟེ་ལུས་སམ་དབུགས་ལས་སེམས་སྐྱེ་བར་འདོད་པ་ལ་བཀོད་པ་བཞིན་དུ་ཐལ་བར་འགྱུར་ཏེ་སྐྲ་སེན་གྱི་རྩེ་མོ་དང་ཤི་བའི་ལུས་ལའང་དབང་པོ་ཡོད་པར་ཐལ་བ་དང་མང་གསལ་འགྱུར།

དེ་རྒྱུ་རྟག་ཏུ་ཉེ་ཕྱིར་རོ་ཞེས་པ་ལ་སོགས་པར་འགྱུར་རོ། ། གཉིས་པ་སེམས་རྒྱུར་འདོད་པ་དགག་པ་ནི་སེམས་ལས་ཚེ་འདིའི་དབང་པོ་ལྔ་སྐྱེའོ་ཞེ་ན། འོ་ན་ལུས་གཞན་ཕྱི་མའི་སྐྱེ་མཆེད་རྣམས་ཀྱང་སེམས་དེ་ཉིད་ལས་ནི་སྐྱེ་བར་འགྱུར་ཏེ་ཁྱད་པར་མེད་པའི་ཕྱིར་རོ། ། དེ་ལྟར་ན་སྐྱེ་བ་ཕྱི་མ་གྲུབ་བོ། འོན་ཀྱང་དབང་པོ་སྔ་མ་ཉིད་ཉེར་ལེན་ཡིན་ནོ། །གསུམ་པ་དེ་དག་གི་དོན་བསྡུ་བ་ནི་དེས་ན་ཞེས་པ་སྟེ་འཚམས་སྦྱོར་བ་མེད་པར་འགྲུབ་པ་མིན་ནོ་ཞེས་དྲང་ངོ༌། ། གང་ཞེ་ན་སྐྱེ་བུ་འཆི་ཀ་མ་འམ་དགྲ་བཅོམ་པ་ཐ་མའི་སེམས་རྣམས་ཀུན་ནོ། ། གང་གིས་མི་འགྲུབ་ཅེ་ན་སེམས་ཀྱི་རྒྱུ་ལུས་དང་བྲལ་བའི་ཕྱིར་ཞེས་བའི་རྟགས་ཀྱིས་སོ། ཅི་སྟེ་ན་ལུས་ནི་སེམས་ཀྱི་རྒྱུ་མིན་པར་སྔར་བསྒྲུབ་པ་དེས་ནའོ། ། དེས་ན་རྒྱུ་མིན་པའི་ལུས་ལོག་ཀྱང་འབྲས་བུ་མིན་པའི་སེམས་མི་ལྔོག་ཅེས་པའོ། ། རྒྱུ་དང་བྲལ་བའི་རྟགས་མ་གྲུབ་པ་དེའི་ཕྱིར་མ་གྲུབ་པ་དེ་དང་ལྟར་སྣང་དུ་འདྲ་བའི་སྒྲུབ་བྱེད་གཞན་ནི་ལྷག་ལྡན་དུ་འདོད་དེ་དཔེར་ན་འཆི་སེམས་ཡིན་པའི་ཕྱིར་ཞེས་པ་དང༌། ལུས་འདི་ལ་གནས་པའི་སེམས་ནི་སེམས་གཞན་དང་མཚམས་མི་སྦྱོར་ཏེ་ལུས་ཐ་དད་ལ་གནས་པའི་ཕྱིར་གཞན་གྱི་སེམས་བཞིན་ཞེས་པ་ལ་སོགས་པ་ལྟ་བུའོ། ། དེ་དག་གི་འཇིག་རྟེན་ཕ་རོལ་སྒྲུབ་པའི་རྟགས་བསྟན་པ་ཡིན་ནོ། ། གཉིས་པ་གོམས་པས་ཁྱད་པར་དུ་འགྲོ་བ་སྲིད་ཀྱང་མཐར་ཐུག་པར་འགྲོ་བ་མི་འཐད་པ་ལ་གཉིས་ལས་དང་པོ་རྩོད་པ་ནི་སྙིང་རྗེ་ཆེན་པོ་དེ་ལ་གོམས་པ་ལ་བརྟེན་ནས་ཁྱད་པར་དུ་འགྱུར་བའི་རྟགས་གྲུབ་ཀྱང་སྔར་གྱི་རང་བཞིན་ལས་འདས་ནས་མཐར་ཐུག་པར་འགྲོ་བའི་བསྒྲུབ་བྱ་མི་གྲུབ་སྟེ་རྟགས་མ་ངེས་པའི་ཕྱིར་རོ། ། གང་གིས་མ་ངེས་ཞེ་ན་མཆོང་དང་ཞེས་པ་སྟེ་མཆོངས་པ་ཁྱད་པར་དུ་འགྱུར་ཡང་མཐའ་མེད་པར་མཆོང་མི་ནུས་པ་དང་ཆུ་བསྲོས་པའི་ཚེ་དྲོད་ཁྱད་པར་དུ་འགྱུར་ཡང་མཐར་མེའི་རང་བཞིན་དུ་མི་འགྱུར་བ་བཞིན་ཞེ་ན།

། གཉིས་པའི་འདིའི་ལན་གསུམ་སྟེ། མཆོང་པ་དང་ཆུ་སྲོས་པ་ལ་རྟགས་ཀྱི་ཁྱད་པར་མེད་པ་དང་བརྩེ་སོགས་ལ་རྟགས་ཁྱད་པར་ཅན་ཡོད་པ་དང༌། དེ་ལ་རྩོད་པ་སྤང་བའོ། ། དང་པོ་ལ་གསུམ་སྟེ། རྟགས་ཀྱི་ཁྱད་པར་ངོས་བཟུང་བ་དང༌། དེ་མི་མཐུན་ཕྱོགས་ལ་དགག་པ་དང༌། གལ་ཏེ་ན་ཁྱད་པར་གྲུབ་ན་མཐུན་ཕྱོགས་སུ་བསྟན་པའོ། ། དང་པོ་ནི་བྱས་དེ་ཞེས་པ་སྟེ་གང་ཞིག་སྔར་གོམས་པར་བྱས་པ་དེ་སླར་ཡང་སྔར་བཞིན་འབད་རྩོལ་ལ་ལྟོས་པའམ། ཁྱད་པར་འཕེལ་བའི་རྟེན་མི་བརྟན་ཏེ་ཟད་པ་ཉིད་དུ་འགྱུར་ནས་ཁྱད་པར་མཐར་ཐུག་པར་མི་འཕེལ་བས་ཁྱབ་བོ། ། སྙིང་རྗེ་ཆེན་པོའི་རང་བཞིན་མཆོང་བ་ལྟར་ཡང་རྩོལ་བ་ལ་ལྟོས་པ་དང༌། ཆུ་སྲཽས་པ་ལྟར་རྟེན་པ་དེ་འདྲའི་རང་བཞིན་མ་ཡིན་ཞེས་ པས། ། སྙིང་རྗེ་ལ་རྟགས་ཀྱི་ཁྱད་པར་གཉིས་ཡོད་པར་བསྟན་ཏོ། ། གཉིས་པ་ནི་མཆོངས་པ་ནི་ཡང་རྩོལ་བ་ལ་ལྟོས་པ་ཡིན་ཏེ་མཆོང་བ་སྔ་མ་དེ་ལ་ཕན་འདོགས་པར་ནུས་པའི་ལུས་ཀྱི་རྩོལ་བ་རྣམས་ལ་མཆོངས་པའི་ཁྱད་པར་ཕྱི་མ་དག་རང་གིས་ངང་གིས་འཇུག་པའི་རང་བཞིན་དུ་སྒྲུབ་པའི་ནུས་པ་མེད་པའི་ཕྱིར་ཏེ་ནས་ལ་ས་ལུའི་མྱུ་གུ་བསྐྱེད་པའི་ནུས་པ་མེད་པ་བཞིན་ནོ། ། དེས་ན་མཆོངས་པ་རེ་རེ་ལ་རྩོལ་བ་རེ་རེ་དགོས་པས་མཐར་ཐུག་པར་མི་འཕེལ་བ་ཡིན་ནོ། ། ཆུའི་ཚ་བ་ཡང་མཐར་མེའི་རང་བཞིན་དུ་མི་འགྱུར་ཏེ་དུས་རྟག་ཏུ་དྲོད་ཀྱི་རྟེན་ཆུ་མི་གནས་ཏེ་སྐམ་པའི་ཕྱིར་རོ། ། གཞན་ཡང་མཆོང་བ་དང་ཆུའི་ཚ་བ་གཉིས་ཁྱད་པར་ཅུང་ཟད་འཕེལ་ཡང་མཐར་ཐུག་པར་མི་འགྲོ་སྟེ་མཐར་ཐུག་པར་འགྲོ་བའི་རང་བཞིན་མ་ཡིན་པའི་ཕྱིར་རོ། ། ཅི་སྟེ་ན་ལུས་ཀྱི་ཡོན་ཏན་ཡིན་པས་སོ། ། གསུམ་པ་ནི་ཐོག་མའི་དུས་གང་གི་ཚེ་མཆོང་བ་དང་ཆུའི་སྲོས་པ་ལ་རྩོལ་བ་བྱས་པར་གྱུར་པ་དེ་ལས་ཡང་རྩོལ་བ་ཕྱི་མ་ལ་ལྟོས་པར་མི་འགྱུར་བར་རང་གི་ངང་གིས་འཇུག་ན་རྩོལ་བ་གཞན་ཕྱི་མ་དག་ཕྱི་མ་རྣམས་ཀྱི་ཁྱད་པར་མཐར་ཐུག་པར་འཕེལ་བར་བྱེད་པ་ཡིན་ནོ།

། དེ་ནི་མཆོང་བ་ལ་མ་གྲུབ་སྟེ་སྔར་གྱི་སར་ལོག་གིན་སྦྱོང་དགོས་སོ། ། ཆུ་སྲོས་པ་ལ་ཡང་མ་གྲུབ་སྟེ་མེ་གཏོང་བའི་རྩོལ་བ་ལ་ལྟོས་པའི་ཕྱིར། གཉིས་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུས་ནས་བསྟན་པའོ། ། དང་པོ་ནི་སེམས་ཀྱི་རྒྱུན་སྔ་མ་སྔ་མ་ལ་བརྟེན་ནས་བརྩེ་བ་ལ་སོགས་པ་ཚད་མེད་པ་བཞི་དང༌། སེམས་ཀྱི་ཡོན་ཏན་གཞན་ཡང་སྐྱེ་ཞེས་པ་མཐའ་མེད་དུ་འཕེལ་བའི་ཉེར་ལེན་རྟེན་པ་བསྟན་ནོ། ། གོམས་པ་ཇི་ལྟ་བུ་ཞེ་ན་རང་གི་ངང་གིས་འཇུག་པ་སྟེ་ཡང་རྩོལ་བ་ལ་མི་ལྟོས་པར་འཕེལ་བའོ། ། དཔེར་ན་མེས་ཤིང་སྲེག་པ་ནི་འགལ་རྐྱེན་མེད་ན་ཐལ་བར་སོང་གིས་བར་དུ་ངང་གི་འཇུག་པ་དང༌། དངུལ་ཆུ་གདུལ་བ་དང་སྦྱང་བ་ལེགས་པ་ནི་གསེར་ལ་ངང་གིས་འཇུག་པ་བཞིན་ནོ། ། གཉིས་པ་ལ་གཉིས་ལས་དང་པོ་རྟེན་བརྟན་པ་བསྟན་པ་ནི་སེམས་རྒྱུན་གསེར་དང་འདྲ་བ་དེའི་ཕྱིར་སེམས་སྔ་མ་དེ་དག་ལས་སྐྱེས་པའི་བརྩེ་བ་དེའི་ངོ་བོ་སྟེ་རང་རིགས་སྔ་མ་ལས་སྐྱེས་པའི་ཡོན་ཏན་ཡིན་པས་མཐའ་མེད་དུ་འཕེལ་བའོ།། གཉིས་པ་གོམས་ཟིན་འབད་པ་ལ་མི་ལྟོས་པ་ནི་ཉེར་ལེན་སེམས་སྔ་མ་ལས་སྐྱེས་པ་དེས་ན་ལྷན་ཅིག་བྱེད་པའི་རྐྱེན་བསྒོམ་པའི་རྩོལ་པ་ཕྱི་མ་དང་དེའི་ཡང་ཕྱི་མ་ལ་སོག་པ་རྣམས་ཀྱིས་མཐར་ཐུག་གི་བར་དུ་ཁྱད་པར་དུ་འཕེལ་བར་བྱེད་པ་ཡིན་ནོ། ། གསུམ་པ་ནི་གང་ཕྱིར་ཅེས་པ་སྟེ་བརྩེ་བ་ལ་སོགས་པའི་བློ་དེ་དག་ཆོས་ཅན་བར་ཆད་མེད་པར་གོམས་པར་གྱུར་ན་ཚད་ངེས་པ་གང་ལ་གནས་ཏེ་གནས་པར་མི་འགྱུར་ཏེ་གང་གི་ཕྱིར་ཞེ་ན་ཉེར་ལེན་རིགས་མཐུན་པའི་ས་བོན་སྔ་མ་ལས་འཕེལ་བ་ཅན་ཡིན་པའི་ཕྱིར་རོ། ། དཔེར་ན་འབྲུའི་ཕུང་པོ་བཞིན་ནོ། ། གཉིས་པ་དེ་ལ་རྩོད་པ་སྤང་པ་ལ་གཉིས་ཏེ། མཐུན་རྐྱེན་གོམས་པ་ལས་འཕེལ་བ་ལ་རྩོད་པ་སྤང་བ་དང༌། ཉེར་ལེན་རང་རིགས་ལས་འཕེལ་བ་ལ་རྩོད་པ་སྤང་བའོ། །དང་པོ་ནི་གལ་ཏེ་བརྩེ་བ་ལ་སོགས་པ་གོམས་པ་ལས་ཁྱད་པར་དུ་འགྱུར་བས་ཚད་མེད་པར་འཕེལ་ན་མཆོང་བ་ཡང་ཚད་མེད་པར་འགྱུར་ཏེ་གོམས་པ་ལས་འཕེལ་བའི་ཕྱིར་རོ་ཞེ་ན།

འདིའི་ལན་ལ་གཉིས་ལས་དང་པོ་མཆོང་བ་ཚད་ངེས་པའི་རྒྱུ་བསྟན་པ་ནི་བརྩེ་བ་སྔ་མ་ལས་ཕྱི་མ་འཕེལ་བ་དེ་ལྟར་མཆོང་བ་སྔ་མ་ལས་ཕྱི་མ་འཕེལ་བ་མ་ཡིན་ནོ། །ཡིན་ན་སྤྲེའུ་དང་བྱ་ཁྱུང་གཉིས་མཆོང་བ་མཉམ་པར་འགྱུར་ཏེ་གོམས་པ་མཉམ་པའི་ཕྱིར་རོ། ། འོ་ན་མཆོང་བའི་རྒྱུ་གང་ཡིན་ཞེ་ན། མཆོང་བ་དེའི་རྒྱུ་ནི་དང་པོ་ནས་ཡོད་པའི་ལུས་ཀྱི་སྟོབས་དང་འཕྲལ་གྱི་རྩོལ་བ་དག་ཡིན་པས་དེ་དག་གི་འབྲས་བུ་མཆོང་བ་ནི་ཚད་ངེས་པའི་བདག་ཉིད་ཡིན་ནོ། ། ཅི་སྟེ་ན་སེམས་ཅན་རང་རང་གི་ལུས་སྟོབས་ཀྱི་ནུས་པ་ཚད་ངེས་པའི་ཕྱིར་རོ། ། གཉིས་པ་དེ་ལ་ཧ་ཅང་ཐལ་བ་སྤངས་པ་ནི། ། འོ་ན་དང་པོ་མ་སྦྱངས་བའི་དུས་ནའང་ཕྱིས་སྦྱངས་པའི་དུས་བཞིན་མཆོང་ནུས་པར་འགྱུར་ཏེ་ལུས་ཀྱི་སྟོབས་དང་པོ་ནས་ཡོད་པའི་ཕྱིར་ཞེ་ན། སྐྱེས་བུ་དེ་ནི་དང་པོ་སྦྱངས་པ་མ་བྱས་པའི་དུས་ན་ཕྱིས་སྦྱངས་པ་བྱས་པའི་དུས་བཞིན་དུ་མཆོང་བར་འགྱུར་བ་མིན་ཏེ་ལུས་ཀྱི་སྟོབས་མི་མཐུན་པའི་རྐྱེན་བད་ཀན་ལ་སོགས་པས་ཟིལ་གྱིས་མནན་པའི་ཕྱིར་ རོ། །དེས་ན་བརྩོལ་བས་རིམ་གྱིས་མི་མཐུན་པ་ཇེ་ཆུང་དུ་བཏང་བའི་ཚུལ་གྱིས་བསལ་ན་མཆོང་བ་ཇེ་ཆེར་འགྱུར་ཏེ་ལུས་ཡང་བར་འགྱུར་བའི་ཕྱིར་རོ། །འོ་ན་བད་ཀན་མ་ལུས་པར་བྱང་ན་ཚད་མེད་པར་འགྱུར་རོ་ཞེ་ན་མིན་ཏེ་བྱ་ལ་སོགས་པ་རང་རང་གི་ལུས་སྟོབས་དང་མཐུན་པར་ཚད་ཅན་དུ་གནས་པའོ། ། དེས་ན་སྦྱངས་པས་མི་མཐུན་པ་སེལ་བ་ཡིན་གྱི་ལུས་སྟོབས་བསྐྱེད་པ་ནི་མིན་ཏེ་སྦྱངས་དྲགས་ན་ལུས་སྟོབས་ཉམས་པར་ཡང་འགྱུར་པའི་ཕྱིར་རོ། ། བཅུད་ལེན་དང་ཁ་ཟས་ཀྱིས་ལུས་སྟོབས་བསྐྱེད་ཀྱང་དེ་དག་གི་ནུས་པའང་ཚད་ཅན་ཡིན་ནོ། ། གཉིས་པ་ནི་སེམས་ཅན་ཐམས་ཅད་ལ་བརྩེ་བ་ལ་སོགས་པ་ཚད་མེད་པ་ཡོད་པར་འགྱུར་ཏེ་བརྩེ་སོགས་རང་རིགས་ལས་འཕེལ་ལ་རང་རིགས་ཐོག་མ་མེད་པའི་དུས་ཅན་ཡིན་པས་ཞེ་ན། འདིའི་ལན་ལ་གསུམ་ལས་དང་པོ་འགལ་རྐྱེན་མེད་ན་འཕེལ་བར་བསྟན་པ་ནི་བརྩེ་རང་ཞེས་པ་སྟེ།

སེམས་ལ་བརྩེ་བ་དེའི་བདག་ཉིད་དུ་འགྱུར་ཞེས་དྲང་ངོ༌། །གང་གི་ཚེ་ཞེ་ན་མི་མཐུན་ཕྱོགས་ཞེ་སྡང་གིས་གནོད་པ་མེད་པའི་དུས་ནའོ། ། ཞེ་སྡང་ཇི་ལྟ་བུ་ཞེ་ན་དེའང་རང་རིགས་སྔ་མའི་ས་བོན་ལས་སྐྱེས་པའི་རྒྱུ་ཅན་ནོ། ། དེས་བརྩེ་བ་རང་གི་ས་བོན་ལས་བྱུང་བ་ལ་གནོད་པ་མེད་ན་ཚད་མེད་པར་འཕེལ་བར་འགྱུར་བ་ལ་དེས་བར་དུ་ཆོད་པས་མ་འཕེལ་ཞེས་པའི་དོན་ཏོ། ། གཉིས་པ་མཐུན་རྐྱེན་ཡོད་ན་འཕེལ་བ་ནི་འདི་ལྟར་ཞེས་པ་སྟེ་རྩ་བ་སྟེ་རྒྱུ་ཡིན་ཞེས་དྲང་ངོ༌། །གང་རྒྱུ་ཡིན་ཞེ་ན་གོམས་པ་སྔ་མ་དང་དེའི་ཡང་སྔ་མ་རྣམས་སོ། ། གང་གི་ཞེ་ན་བརྩེ་བ་དང་འདོད་ཆགས་དང་བྲལ་བ་ལ་སོགས་པ་གཞན་དག་གི་ཡང་རྒྱུ་ཡིན་ནོ། ། བརྩེ་བ་ལ་སོགས་པ་ཇི་ལྟ་བུ་ཞེ་ན་སེམས་ཀྱི་ཡོན་ཏན་གྱི་ཆོས་སོ། ། གོམས་པ་དེ་བརྩེ་སོགས་ཀྱི་ངོ་བོ་སྐྱེད་པའི་རྒྱུ་ཡིན་ནམ་ཞེ་ན་མིན་ཏེ་ཁྱད་པར་གསལ་བ་བསྐྱེད་པའི་རྒྱུ་ཡིན་ནོ། ། ངོ་བོ་ནི་གོམས་པ་ལ་མ་ལྟོས་པར་རང་རིགས་ལས་སྐྱེ་བའོ། ། འདི་ལྟར་ཞེས་པ་ནི་འགལ་རྐྱེན་གྱིས་བར་དུ་མཆོད་པར་གོམས་ན་ཞེས་པའི་དོན་ཏོ། ། གསུམ་པ་དཔེ་ནི་གོམས་པ་ལ་རྟེན་ནས་བརྩེ་བའི་བདག་ཉིད་གསལ་ཞིང་རྒྱ་ཆེར་འཕེལ་བ་དེ་དཔེར་ན་ཆགས་པ་གོམས་ན་ཡུལ་མི་སྡུག་པའང་བླང་བྱར་རྟོགས་ལ་ཆགས་བྲལ་དང་ཡིད་ལོག་སྟེ་མི་སྡུག་པ་གོམས་ན་ཡུལ་སྡུག་པའང་དོར་བྱར་གསལ་བར་རྟོགས་པའོ། ། གཉིས་པ་སྦྱོར་བ་ཕུན་སུམ་ཚོགས་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། །དང་པོ་ནི་བརྩེ་ལྡན་ཞེས་པ་སྟེ་མངོན་གསུམ་དུ་བྱ་བའི་དོན་དུ་སྦྱོར་ཞིང་གོམས་པར་མཛད་ཅེས་དྲང་ངོ༌། ། གང་ཞེ་ན་རང་གི་དུཿཁ་ཞི་བར་བྱེད་པ་དེ་ཐོབ་པར་བྱེད་པའི་ཐབས་བདེན་པ་བཞི་པོ་རྣམས་ལའོ། ། གང་གིས་ཞེ་ན་བརྩེ་ལྡན་གྱིས་སོ། ། འོ་ན་བརྩེ་ལྡན་དུ་འགལ་ཞེ་ན་མིན་ཏེ་གཞན་གྱི་དུཿཁ་གཞོམ་བར་བྱ་བའི་ཕྱིར་ཡིན་ནོ། ། རང་གིས་དེ་དག་མངོན་དུ་བྱས་པས་གཞན་གྱི་དུཿཁ་ཇི་ལྟར་སེལ་ན་གཞན་གྱི་དུ་ཁ་སེལ་བ་ལ་དུད་ཁ་མེད་པའི་བདེ་བ་དང་དེ་ཐོབ་པར་བྱེད་པའི་ཐབས་སྟོན་དགོས་ལ་རང་གིས་དེ་དག་མངོན་སུམ་དུ་མ་བྱས་ན་བསྟན་པར་མི་ནུས་ཞེས་པ་ནི་ཐབས་བྱུང་ནི་འབྲས་བུ་སྟེ་དུཿཁ་དང་འགོག་པའོ།

། དེའི་རྒྱུ་ནི་ཀུན་འབྱུང་དང་ལམ་མོ། ། དེ་དག་ལྐོག་ཏུ་གྱུར་ན་དེ་གཞན་ལ་འཆད་པ་དཀའ་སྟེ་མི་ནུས་པའི་ཕྱིར་རོ། ། གཉིས་པ་ལ་གསུམ་སྟེ་སྤང་བྱ་ལ་བརྟག་པ་དང༌། གཉེན་པོ་ལ་བརྟག་པ་དང༌། དེ་དག་ལ་ཡུན་རིང་དུ་བརྟགས་པའི་དགོས་པའོ། ། དང་པོ་ལ་གཉིས་ལས་དང་པོ་བརྟགས་པའི་ཚུལ་ནི་ལུང་དང་ཞེས་པ་སྟེ་རྟོག་པར་མཛད་ཅེས་དྲང་ངོ༌། ། གང་གིས་ཞེ་ན་ལུང་དང་རིགས་པའི་རྗེས་སུ་འབྲང་བའི་བློ་རྣམ་པར་དཔྱོད་པའི་ཤེས་རབ་ཀྱིས་སོ། ། གང་ལ་ཞེ་ན་སྐྱེ་རྒ་ན་འཆིའི་མཚན་ཉིད་ཅན་གྱི་དུཿཁ་ལའོ། ཇི་ལྟར་ཞེ་ན་རྒྱུ་དང་ཞེས་པ་དུཿཁ་ལ་རྒྱུ་ཡོད་མེད་རྟོག་པ་ཡིན་ཏེ་རྒྱུ་མེད་ན་སྤང་བར་མི་ནུས་པའི་ཕྱིར་རོ། ། དེ་ལྟར་བརྟག་པ་ན་རྒྱུ་ཡོད་པར་ཤེས་ཏེ་དུཿཁ་ཉིད་ཀྱི་ཁྱད་པར་གྱིས་ཞེས་པ་དུཿཁ་ལ་ཆེ་ཆུང་དང་ཡོད་མེད་ལ་སོག་པའི་ཁྱད་པར་གྱི་སྒོ་ནས་རེས་འགའ་བར་མཐོང་བའི་ཕྱིར་རོ།

 ། དེ་ཡང་རྒྱུ་མེད་ལ་རེས་འགའ་བ་མི་སྲིད་པས་སོ། ། རྒྱུ་ཡོད་པར་ཤེས་ནས་དུཿཁའི་རྒྱུ་དེ་མི་རྟག་པ་ལ་སོགས་པའི། རང་བཞིན་དུ་རྟོག་པ་ཡིན་ཏེ། ཅི་དུཿཁའི་རྒྱུ་དེ་རྟག་པའམ་མི་རྟག་པ་ཞིག་ཅེས་རྟོག་སྟེ་རྟག་ན་རྒྱུ་མེད་ལྟར་སྤང་དུ་མི་རུང་བས་སོ། ། བརྟགས་པ་ན་རྒྱུ་མི་རྟག་པར་ཤེས་ཏེ་དུཿཁ་རེས་འགའ་བར་ཤེས་པའི་ཕྱིར་ཞེས་པ་ནི་དུཿཁ་ཉིད་ཀྱི་ཁྱད་པར་གྱིས་ཞེས་པས་བསྟན་ཏོ། །རྒྱུ་རྟག་ན་འབྲས་བུ་རེས་འགའ་བར་འགལ་ཏེ་རྟག་པ་རྐྱེན་ལ་མི་ལྟོས་པའི་ཕྱིར་རོ། ། སོགས་པས་བསྡུས་པ་རྒྱུ་མི་རྟག་པ་ཉིད་ལའང་ཉེར་ལེན་དང་རྐྱེན་ལ་སོགས་པ་རྒྱུའི་རང་བཞིན་དང་ཁྱད་པར་ལ་སོགས་པ་རྟོག་པའོ། ། གཉིས་པ་བརྟག་པའི་དགོས་པ་ནི་དུཿ་ཁ་བཟློག་པའི་དོན་དུ་ཡིན་ནོ། ། དེ་ལ་རྒྱུ་བརྟགས་པས་ཅི་ཕན་ཞེ་ན་དེ་བཟློག་པ་ལ་རྒྱུ་སྤང་དགོས་པས་སོ། ། དེ་ཉིད་གང་གི་ཕྱིར་ཞེ་ན་དུཿཁ་བསྐྱེད་པའི་རང་བཞིན་དེ་ལྟ་བུའི་རྒྱུ་གནས་ན་འབྲས་བུ་དུཿཁ་ལྡོག་པ་གཟིགས་པ་མེད་པའི་ཕྱིར་རོ། ། གཉིས་པ་ལ་གསུམ་ལས་དང་པོ་གཉེན་པོ་ལ་བརྟགས་པའི་དགོས་པ་ནི་དེ་རྒྱུ་ཞེས་པའོ། ། གཉིས་པ་གཉེན་པོ་རྟོགས་པའི་རྒྱུ་ནི་རྒྱུ་ཡི་ཞེས་པ་སྟེ་ནད་ཀྱི་རྒྱུ་ཤེས་ན་དེའི་གཉེན་པོ་ཤེས་པ་བཞིན་ནོ། ། གསུམ་པ་སྤང་གཉེན་གྱི་རང་བཞིན་ནི་བདག་དང་ཞེས་པ་སྟེ་དུཿཁའི་རྒྱུ་ཡིན་ནོ་ཞེས་དྲང་ངོ༌། །གང་ཞེ་ན་ཆགས་པ་ནི་ཞེས་པ་སྟེ་སྐྱེ་བ་ལ་དགའ་བའི་སྲེད་ པའོ། ། སྲེད་པ་དེའི་ཡུལ་གང་ཞེ་ན་འདུས་བྱས་པ་སྟེ་ཕུང་པོ་ལྔའི་རང་བཞིན་གྱི་སྐྱེ་བའི་སྤྱོད་ཡུལ་ཅན་ནོ། ། སྲེད་པའི་རྒྱུ་ནི་བདག་དང་བདག་གིར་འཛིན་པས་བྱས་པའོ། ། སྲེད་པ་དེའི་གནོད་བྱེད་གཉེན་པོ་ནི་བདག་མེད་མཐོང་བ་ཡིན་ཏེ་སྲེད་པའི་རྒྱུ་བདག་འཛིན་དང་འགལ་བའི་ཕྱིར་རོ། ། གསུམ་པ་ལ་གསུམ་ལས་དང་པོ་ཡུལ་གྱི་སྐྱོན་ཡོན་གསལ་བར་བསྟན་པ་ནི་རྣམ་པ་ཞེས་པ་སྟེ་རབ་ཏུ་གསལ་བ་ཉིད་དུ་འགྱུར་ཞེས་དྲང་ངོ༌།

།གང་ཞེ་ན་ཕྱོགས་གཉིས་པོ་དེ་ལ་སྤང་བྱའི་སྐྱོན་དང་གཉེན་པོའི་ཡོན་ཏན་ཕྲ་ཞིང་ཕྲ་བ་དག་གོ ། གང་ལས་ཞེ་ན་གོམས་པ་ལས་སོ། ། ཇི་ལྟར་གོམས་པ་ལས་སོ། ། ཇི་ལྟར་གོམས་ཞེ་ན་རྣམ་པ་དུ་མ་དང་ཐབས་མང་པོ་དང་དུས་ཡུན་རིང་པོར་རོ། ། གཉིས་པ་དེའི་ཡུན་ཅན་གྱི་ཡེ་ཤེས་ཀྱང་གསལ་བར་བསྟན་པ་ནི་དེས་ན་ཞེས་པ་སྟེ་ཐུབ་པས་ཆོས་ཅན་དུཿཁའི་རྒྱུའི་ཉོན་མོངས་པའི་བག་ཆགས་ལུས་སེམས་ལས་སུ་མི་རུང་བར་བྱེད་པའང་སྤང་བ་ཡིན་ཏེ་ཐུགས་ཀྱང་རབ་ཏུ་གསལ་བའི་ཕྱིར་རོ། ། ཅི་སྟེ་ན་བླང་དོར་གྱི་དོན་རབ་ཏུ་གསལ་བ་དེས་ནའོ། ། གསུམ་པ་དེས་ན་གྲོལ་བ་གཞན་ལས་ཁྱད་ཞུགས་པར་བསྟན་པ་ནི་ཐུབ་ཆེན་ཞེས་པ་སྟེ་ཁྱད་པར་དུ་བྱེད་པའི་ཆོས་ཡིན་ནོ་ཅེས་དྲང་ངོ༌། །གང་གི་ཞེ་ན་ཐུབ་ཆེན་གཞན་དོན་འཇུག་ཅན་གྱིའོ། ། གང་ལས་ཞེ་ན་བསེ་རུ་དང་སོགས་པ་ནི་དགྲ་བཅོམ་པ་ལས་སོ། ། གང་ཞེ་ན་བག་ཆགས་སྤང་བ་དང་སྤང་གཉེན་གྱི་སྐྱོན་ཡོན་ལེགས་པར་ཕྱེད་པ་འདིའོ། ། གསུམ་པ་དོན་བསྡུ་བ་ལ་གཉིས་ལས་དང་པོ་ཐབས་གོམས་པ་ལ་དེར་འདོགས་པའི་འཐད་པ་ནི་རྒྱུ་ཐབས་གོམས་པ་དེ་ཉིད་ལ་འབྲས་བུ་སྟོན་པ་ཞེས་པའི་མིང་གིས་བརྟགས་ནས་སློབ་དཔོན་གྱིས་བསྟན་པར་འདོད་དོ། ། ཅི་སྟེ་ན་ཐབས་དེ་གོམས་པ་བསྟན་པའི་དོན་དུ་གོམས་པར་མཛད་པའི་ཕྱིར་རོ། ། གཉིས་པ་བསམ་སྦྱོར་གཉིས་རྒྱུར་བསྟན་པའི་འཐད་པ་ནི་གྲུབ་ཅེས་པ་སྟེ་རྒྱུར་བཤད་ཅེས་དྲང་ངོ༌། །གང་ཞེ་ན་བསམ་སྦྱོར་གྱི་རང་བཞིན་འགྲོ་ལ་ཕན་བཞེད་པ་དང༌། སྟོན་པ་ཞེས་པ་གཉིས་པོ་འདི་ནིའོ། ། ཅི་སྟེ་ན་གཉིས་པོ་འདི་མཆོད་བརྗོད་ཀྱི་ཚིགས་བཅད་ནས་དང་པོ་འབྱུང་བའི་ཕྱིར་རོ། ། གང་གི་ཞེ་ན་རང་གཞན་གྱི་དོན་གྲུབ་པའི་བདེ་གཤེགས་དང་སྐྱོབས་པ་ལས་དང་པོ་འབྱུང་ བའོ། ། གཉིས་པ་འབྲས་བུ་ཕུན་སུམ་ཚོགས་པ་ལ་གཉིས་ཏེ། ། རང་དོན་དང་གཞན་དོན་ནོ། ། དང་པོ་ལ་གཉིས་ཏེ། སྤང་བ་ཕུན་སུམ་ཚོགས་པ་བདེར་གཤེགས་སུ་བསྟན་པ་དང༌། དེ་ལ་རྩོད་པ་སྤང་པའོ།

། དང་པོ་ལ་གཉིས་ལས་དང་པོ་མདོར་བསྟན་པ་ནི། དུཿཁའི་རྒྱུ་བདག་འཛིན་དང་སྲེད་པ་སྤང་བ་ནི་བདེ་བར་གཤེགས་པ་ཉིད་ཡིན་ནོ། ། དེ་ཡང་སུ་ག་ཏའི་སྒྲ་ལས་སུ་ག་ཏ་མན་ཞེས་དྲང་ན་སྤང་པ་ལ་འཇུག་པ་ལ་དེ་ལ་དབྱེ་ན། སུ་སུན་ཏ་རི་ཀ སུ་ཀུཾ་བ་ག་ཊ། སུ་ཎེ་ཤྟ་ཛོ་ར། ཞེས་པ་ནི་རིམ་པ་ལྟར་ལེགས་པ་དང༌། མ་ལུས་པ་དང༌། སླར་མི་ལྡོག་པར་སྤངས་པ་སྟེ། ཡོན་ཏན་གསུམ་དང་ལྡན་པའི་སྤང་བའོ། ། གཉིས་པ་རྒྱས་པར་བཤད་པ་ལ་གསུམ་ལས་དང་པོ་ལེགས་པར་སྤངས་པ་ནི་སྐྱེ་བ་ལ་སོགས་པའི་དུཿཁའི་རྟེན་ཉོན་མོངས་པའི་རང་བཞིན་མིན་པའི་ཕྱིར་ཐུབ་པ་ནི་ལེགས་པར་གཤེགས་པ་ཡིན་ནོ། ། ལེགས་པར་གཤེགས་པའི་རྒྱུ་གང་ཡིན་ཞེ་ན། བདག་མེད་པ་མངོན་གསུམ་དུ་མཐོང་བའམ་སྦྱོར་བ་སྟེ་བསྒོམས་པ་ལས་མཐོང་སྤང་དང་བསྒོམས་སྤང་གི་ཉོན་མོངས་པ་སྤོང་བ་ཡིན་ནོ། ། ཅི་སྟེ་ན་ཉོན་མོངས་པའི་རྒྱུ་བདག་འཛིན་ཡིན་ལ་དེ་དང་འགལ་བ་བདག་མེད་མཐོང་བའི་ཕྱིར་རོ། ། གཉིས་པ་སླར་མི་ལྡོག་པར་སྤང་བ་ནི་སྐྱེ་དང་ཞེས་པ་སྟེ། སྐྱེ་བ་ནི་དུཿཁའི་བདེན་པའོ། ། སྐྱོན་ནི་འདོད་ཆགས་ལ་སོགས་པ་སྟེ་ཀུན་འབྱུང་གི་བདེན་པའོ། ། དེ་དག་ནི་བདག་ལྟ་མ་སྤང་ན་དུས་ཀུན་ཏུ་འབྱུང་བའི་ཕྱིར་སླར་ལྡོག་པའོ། ། ཐུབ་པ་ནི་སྐྱེ་བའི་རང་བཞིན་གྱི་འཁོར་བར་སླར་མི་གཤེགས་པ་ཡིན་ཏེ་ལས་དང་ཉོན་མོངས་པ་སྤང་བའི་ཕྱིར་རོ། ། དེ་ཉིད་ཀྱང་བདག་ལྟ་སྟེ་མ་རིག་པའི་ས་བོན་རྩ་བ་ནས་སྤངས་པའི་ཕྱིར་རོ། ། གལ་ཏེ་བདག་འཛིན་ཡོད་ན་དེ་ལ་ཕན་གནོད་བྱས་པ་ལས་ཆགས་སྡང་སྐྱེ་བའི་ཕྱིར་རོ། ། འོ་ན་བདག་མེད་རྟོགས་པས་བདག་ལྟ་སྤོང་ནུས་པ་ཅི་སྟེ་ཞེ་ན། ཐ་དད་བདག་ཉིད་ཀྱིས་ཞེས་པ་སྟེ། དེ་གཉིས་ལྷན་གཅིག་མི་གནས་པའི་འགལ་བ་ཡིན་པའི་ཕྱིར་རོ། ། འོ་ན་བདག་ལྟས་ཀྱང་བདག་མེད་རྟོགས་པ་སྤོང་བར་འགྱུར་རོ་ཞེ་ན། མ་ཡིན་ཏེ་བདག་མེད་རྟོག་པ་དེ་ཡུལ་བདེན་པ་དང་ལྡན་པའི་ཕྱིར་རོ། ། གསུམ་པ་མ་ལུས་པར་སྤངས་པ་ནི།

། ལུས་ངག་སེམས་ཀྱི་གནས་ངན་ལེན་ལུས་པ་ཡིན་ཞེས་སྦྱར་རོ། ། དེ་ལ་ཉན་ཐོས་དགྲ་བཅོམ་པ་ལ་ལུས་ཀྱི་གནས་ངན་ལེན་སྤྲེ་མཆོངས་བྱེད་པ་ལ་སོགས་པ་དང་ངག་གི་གནས་ངན་ལེན་བྲན་མོ་ཞེས་བརྗོད་པ་ལ་དང༌། སེམས་ཀྱི་གནས་ངན་ལེན་ནགས་སྟུག་པོར་ལམ་མི་ཤེས་པ་ལ་སོགས་པ་ཡོད་པའོ། ། དེ་དག་རྒྱུ་ཉོན་མོངས་པས་ཀུན་ནས་བསླང་པ་ཡིན་ནམ་ཞེ་ན། མ་ཡིན་ཏེ་ཉོན་མོངས་མེད་དང་ཞེས་པ་ཉོན་མོངས་པ་ཅན་མ་ཡིན་པའི་མ་རིག་པས་ཀུན་ནས་བསླང་བའོ། ། དེ་དག་ལ་དུཿཁ་ཡང་མེད་དེ། ནད་མེད་དང་ཞེས་པ་ནད་འདྲ་བའི་གདུང་བ་མེད་པའོ། ། ཡང་གཞན་ལ་ཐེག་པ་གསུམ་གྱི་ལམ་གྱི་དམིགས་རྣམ་དང་དབྱེ་བ་ལ་སོགས་པའི་བཤད་པ་བྱེད་པ་ལ་བློ་མི་གསལ་བའི་དྲི་མ་ལྷག་མར་ལུས་པ་ཡིན་ཏེ། དགྲ་བཅོམ་པས་འཁོར་བར་སྐྱཻ་བའི་རྒྱུན་བཅད་པས་དེ་དག་ལ་ཡུན་རིང་དུ་མ་སྦྱངས་པའི་ཕྱིར་རོ། ། ཐུབ་པས་ནི་དྲི་མ་དེ་དག་མ་ལུས་པར་སྤང་བ་ཡིན་ཏེ། རྣམ་པ་དུ་མར་ཐབས་མང་པོ་ཡུན་རིང་དུ་གོམས་པར་བྱས་པའི་ཕྱིར་རོ། ། གཉིས་པ་སྤང་བ་མི་འཐད་པའི་རྩོད་པ་སྤང་བ་ལ་གཉིས་ཏེ། སྨྲ་བ་ལ་སོགས་པའི་རྟགས་མ་ངེས་པར་བསྟན་པ་དང༌། རྟག་པ་ལ་སོགས་པའི་རྟགས་མ་གྲུབ་པར་བསྟན་པའོ། དང་པོ་ནི་རྒྱལ་དཔོག་པ་ཁ་ཅིག་ན་རེ་ཐུབ་པ་ཡང་སྐྱོན་གཏན་ནས་ཟད་པ་མ་ཡིན་ཏེ་སྨྲ་བའི་ཕྱིར་དང༌། སྐྱེས་བུ་ཡིན་པའི་ཕྱིར་དང༌། ཟས་གོས་ལ་ལོངས་སྤྱོད་པའི་ཕྱིར་ཞེས་ཟེར་རོ། ། མི་འཐད་དེ་འདི་དག་འཁྲུལ་བ་ཞེས་པ་སྟེ་མ་ངེས་པ་ཡིན་ཞེས་པའོ། ། ཅི་སྟེ་ན་ལྡོག་པ་ལ་ཐེ་ཚོམ་ཟ་བ་དེའི་ཕྱིར་རོ། ། གཉིས་པ་ལ་གཉིས་ལས་རྩོད་པ་དགོད་པ་ནི། འདོད་ཆགས་ལ་སོགས་པའི་སྐྱོན་རྣམས་མི་ཟད་པ་ཉིད་ཅེས་བྱ་བར་རྟོག་སྟེ་རྟག་པའི་ཕྱིར་རོ། རྟག་པ་ནི་འབད་པ་བརྒྱས་ཀྱང་བཟློག་པར་མི་ནུས་སོ། ། མི་རྟག་ཀྱང་དེ་དག་བཟློག་པའི་ཐབས་མེད་པའི་ཕྱིར་དང༌། ཡང་ན་ཐབས་ཡོད་ཀྱང་དེ་དག་སྟོན་མི་ཤེས་པའི་ཕྱིར་རོ་ཞེས་ཟེར་རོ། །འདི་གསུམ་ཀ་མ་གྲུབ་པ་ཡིན་ཏེ།

ཉེས་པ་རྣམས་མི་རྟག་པ་ཡིན་ཏེ་རྒྱུ་ཡོད་པའི་ཕྱིར་རོ། ། གང་རྒྱུ་ཡོད་པ་ཐམས་ཅད་མི་རྟག་པ་ཡིན་ཏེ་མར་མེ་བཞིན་ནོ། ། དེས་ན་རྒྱུ་ལྡན་ཐམས་ཅད་རེས་འགའ་བ་ཡིན་པའི་ཕྱིར་མི་རྟག་པའོ། ། ཐབས་མེད་པའང་མ་ཡིན་ཏེ། ཉེས་པའི་རྒྱུ་བདག་འཛིན་ཡིན་ལ། དེའི་གཉེན་པོ་བདག་མེད་གོམས་པས་དེ་ཟད་ན་འབྲས་བུ་འདོད་ཆགས་ལ་སོགས་པའང་འཛད་པའི་ཕྱིར་དང༌། ཉེས་པའི་རྒྱུ་ཤེས་ན་དེའི་གཉེན་པོའང་ཤེས་ཏེ། ནད་ཀྱི་རྒྱུ་ཤེས་ན་དེ་སེལ་བའི་ཐབས་ཤེས་པ་བཞིན་ནོ། ། གཉིས་པ་གཞན་དོན་ཕུན་སུམ་ཚོགས་པ་ནི་སྐྱོབས་པ་ཡིན་ལ། དེའང་གང་ཞེ་ན་རང་ཉིད་ཀྱི་ཐར་བའི་རྒྱུར་གཟིགས་པའི་ལམ་གཞན་ལ་བསྟན་པས་དུཿཁ་རྒྱུ་དང་བཅས་པ་ལས་སྐྱོབ་པའོ། ། དེས་ན་རིག་བྱེད་འཆད་པ་ལ་སོགས་པ་སྐྱོབ་པ་མ་ཡིན་ཏེ། དེ་བསྟན་ཡང་འཁོར་བ་ལས་མི་གྲོལ་བའི་ཕྱིར་རོ། ། འོ་ན་སྐྱོབ་པ་དེ་གཞན་གྱི་དོན་ལ་ཚད་མར་ཇི་ལྟར་འགྱུར་ཞེ་ན། དེ་རྫུན་པ་སྟེ་ཕྱིན་ཅི་ལོག་མི་གསུང་བའི་ཕྱིར་རོ། ། དེའང་རང་གི་མི་ཤེས་ན་ཕྱིན་ཅི་ལོག་སྟོན་པ་སྲིད་དེ་སྨན་པ་མི་མཁས་པ་བཞིན་ནོ། ། ཐུབ་པ་ལ་མི་ཤེས་པ་མེད་དེ། དང་པོ་ལམ་ལ་ཞུགས་པ་ནས་བཟུང་སྟེ་སྐུ་གསུང་ཐུགས་ཀྱི་རྩོམ་པ་ཀུན་ཀྱང་གཞན་ལ་ཕན་པའི་དོན་ཤེས་པར་བྱ་བའི་དོན་དུ་སྦྱོར་ཞིང་གོམས་པར་མཛད་པའི་ཕྱིར་རོ། ། ཤེས་ཀྱང་གཡོ་ཅན་བཞིན་དུ་ཕྱིན་ཅི་ལོག་ཏུ་སྟོན་པའང་མི་མངའ་སྟེ། འབྲས་བུའམ་དགོས་པ་མེད་པའི་ཕྱིར་རོ། ། འདི་ལྟར་རང་ལ་ཕན་པའི་དགོས་པ་མེད་དེ། ། རང་དོན་གྲུབ་ཟིན་པའི་ཕྱིར་རོ། །གཞན་ལ་གནོད་པར་བྱ་བའི་དོན་དུའང་མི་གསུང་སྟེ་ཐུགས་བརྩེ་བ་དང་ལྡན་པའི་ཕྱིར་རོ། ། ཆོས་གསུངས་ཀྱང་རྟོག་པ་མི་མངའ་སྟེ་གོམས་པའི་ཤུགས་ཀྱིས་གསུང་བ་ཡིན་ནོ། ། ཕན་པ་དང་བདེན་པ་ཁོ་ན་སྟོན་པ་དེའི་ཕྱིར་བདེ་བར་གཤེགས་པ་གཞན་གྱི་དོན་ལ་ཚད་མ་ཡིན་ནོ། ། ལུགས་ལས་འབྱུང་བའི་ཚུལ་བསྟན་ཟིན་ཏོ། ། གཉིས་པ་ལུགས་ལས་བཟློག་པའི་ཚུལ་གྱིས་ཚད་མར་གྲུབ་པ་བསྟན་པ་ལ་གཉིས་ཏེ།

སྐྱོབ་པ་ལ་སོགས་པ་ཕྱི་མ་ལས་སྔ་མ་སྔ་མ་གྲུབ་པར་བསྟན་པ་དང༌། དེ་དག་ལས་ཚད་མར་གྲུབ་པ་བསྟན་པའོ། ། དང་པོ་ལ་བཞི་སྟེ། སྐྱོབ་པའི་རང་བཞིན་བསྟན་པ་དང༌། དེ་ལས་བདེ་གཤེགས་གྲུབ་པ་དང༌། དེ་ལས་སྟོན་པ་གྲུབ་པ་དང༌། དེ་ལས་བརྩེ་བ་གྲུབ་པར་བསྟན་པའོ། ། དང་པོ་ལ་གཉིས་ཏེ། བདེན་པ་བཞི་སྟོན་པ་སྐྱོབ་པའི་ངོ་བོར་བསྟན་པ་དང༌། བསྟན་རྒྱུའི་བདེན་པ་བཞི་གཏན་ལ་དབབ་པའོ། ། དང་པོ་ནི་ཡང་ན་སྐྱོབ་པ་གང་ཞེ་ན། དུཿཁ་ལས་གྲོལ་བ་དོན་དུ་གཉེར་བ་ལ་བདེན་པ་བཞི་སྟོན་པར་མཛད་པའོ། ། དེ་དག་བསྟན་པས་དུཿཁ་ལས་ཇི་ལྟར་གྲོལ་ཞེ་ན། དུཿཁ་དང་ཀུན་འབྱུང་གཉིས་ནི་འཁོར་བའི་རྒྱུ་འབྲས་ཡིན་ལ། འགོག་ལམ་གཉིས་ནི་མྱ་ངན་ལས་འདས་པའི་རྒྱུ་འབྲས་ཡིན་པར་ཤེས་ན་དེ་དག་ལ་བླང་དོར་བྱེད་པའི་ཕྱིར་རོ། ། གཉིས་པ་བདེན་པ་བཞི་གཏན་ལ་དབབ་པ་ལ་བཞི་ལས། ། དང་པོ་དུཿཁའི་བདེན་པ་ལ་གཉིས་ཏེ། དུཿཁའི་བདེན་པ་ངོས་བཟུང་བ་དང༌། དེའི་ཁྱད་པར་ངེས་པར་བྱ་བའོ། ། དང་པོ་ནི་དུཿཁ་གང་ཞེ་ན། ཡང་དང་ཡང་དུ་འཁོར་བ་ཆོས་སུ་ཡོད་པ་ཅན་གྱི་ཕུང་པོ་ལྔའི་རྒྱུན་ནོ། ། འདི་ལ་ཁ་ཅིག་ན་རེ། དུཿཁ་ཞེས་བྱ་བ་གང་ཡང་མེད་དེ་ཆགས་སྡང་དང་བཀྲེས་སྐོམ་ལ་སོགས་པའང་བདེ་བ་ཁོ་ན་བསྐྱེད་པའི་ཕྱིར་རོ། ། འདི་ལྟར་འདོད་ཆགས་ལ་བརྟེན་ནས་ཡུལ་གྱི་བདེ་བ་མྱོང་ལ༑ ༑ ཞེ་སྡང་གི་དགྲ་འདུལ་ཞིང༌། ང་རྒྱལ་གྱི་ཡིད་སོས་བྱེད་པའི་ཕྱིར་དང༌། བཀྲེས་སྐོམ་གྱིས་ཀྱང་འགྲང་བ་དང་ངོམས་པའི་བདེ་བ་ལ་སྦྱོར་བའི་ཕྱིར་རོ། ། ཞེ་ན་འདི་ནི་ཕྱིན་ཅི་ལོག་ཡིན་ཏེ། འཁོར་བའི་ལམ་དུ་ཞུགས་གྱུར་ཏེ། ཡོངས་སུ་ངལ་བས་བདེ་ཉམས་པའི། ། ཕུང་ཉིད་དུཿཁ་ཆེན་པོ་སྟེ། ། མ་རིག་པས་ནི་གཞན་དུ་མཐོང༌། ། ཞེས་པ་ལྟར་རོ། ། གཉིས་པ་ལ་གསུམ་སྟེ་ཕུང་བོ་ལྔ་འཁོར་བ་ཅན་དུ་བསྒྲུབ་པ་དང༌། སེམས་ཅན་གསར་སྐྱེ་དགག་པ་དང༌། བདེན་པའི་རྣམ་པ་བསྟན་པའོ། ། དང་པོ་ལ་གཉིས་ཏེ། སྒྲུབ་བྱེད་ཀྱི་རིགས་པ་དང༌། དེ་ལ་རྩོད་པ་སྤང་པའོ།

། དང་པོ་ནི། ཁ་ཅིག་ བརྡ་སྤྲོད་པ་ ན་རེ། ཆོས་གཅིག་ཉིད་ཡང་ནས་ཡང་དུ་འབྱུང་ན་འཁོར་བ་ཡིན་པ་ལ། དེ་ཕུང་པོ་ལྔ་ལ་མི་སྲིད་དེ། ཕུང་པོ་ལྔ་རྟག་ན་དུས་གཞན་དུ་འཕོ་བ་མེད་པའི་ཕྱིར་དང༌། མི་རྟག་ན་རྙིང་བ་འགགས་ཤིང་གསར་བ་སྐྱེ་བའི་ཕྱིར་རོ་ཞེས་ཟེར་རོ། ། མི་རྟག་ཀྱང་འཁོར་བ་འཐད་དེ་སྐྱེས་བུ་འགའ་ཞིག་གི་ཡིད་ཀྱི་སྐྱོན་ཆགས་སྡང་དང་ཤེས་རབ་ལ་སོགས་པ་དང་བཟོའི་རིག་པ་ལ་སོགས་པ་འདི་དག་སྐྱེ་བ་སྔ་མ་དང་དེའི་ཡང་སྔ་མ་ལེགས་པར་གོམས་པ་སྔོན་དུ་སོང་བ་ཅན་ཡིན་ཏེ་ཚེ་འདིར་འབད་པའམ་རྐྱེན་ཆུང་ངུ་ལ་བརྟེན་ནས་ཀྱང་དེ་དག་གི་དོན་བདེ་བླག་ཏུ་རྟོགས་པ་མཐོང་བའི་ཕྱིར་རོ། ། དཔེར་ན་ཚེ་འདིར་སྔར་གོམས་པར་བྱས་པ་ལས་ཕྱིས་འདོད་ཆགས་དང་ཐོས་བྱུང་གི་ཤེས་རབ་ལ་སོགས་པ་གསལ་བར་སྐྱེ་བ་མཐོང་བའི་བཞིན་ནོ། ། ཚེ་འདིར་ཤེས་རབ་ལ་སོགས་པ་གོམས་པ་ལས་སྐྱེ་ཡང་སྐྱེ་བ་སྔ་མར་གོམས་པ་ལས་འདིར་མི་སྐྱེ་བ་དང༌། འདིར་གོམས་པ་ལས་ཕྱི་མར་མི་སྐྱེ་ཞེས་པ་ནི་མི་རིགས་ཏེ་མཚུངས་པའི་ཕྱིར་རོ། ། གཉིས་པ་རྩོད་པ་སྤང་པ་ལ་གཉིས་ཏེ། ཆགས་སོགས་རྒྱུ་མེད་དུ་སྐྱེ་བ་དང༌། རྒྱུ་གཞན་ལས་སྐྱེ་བ་དགག་པའོ། ། དང་པོ་ནི་ཆགས་སོགས་གོམས་པ་ལས་མི་སྐྱེ་བར་རྒྱུ་མེད་དུ་འབྱུང་ངོ་ཞེ་ན། དེ་དག་འདོད་རྒྱལ་དུ་སྐྱེ་བ་མིན་ཏེ། རྒྱུ་མེད་ན་རེས་འགའ་སྐྱེ་བ་འགལ་བའི་ཕྱིར་རོ། ། གཉིས་པ་ལ་གཉིས་ཏེ་རླུང་ལ་སོགས་པ་ལས་སྐྱེ་བ་དང༌། འབྱུང་བ་ལས་སྐྱེ་བ་དགག་པའོ། ། དང་པོ་གསུམ་སྟེ། ། ཉེས་པ་རེ་རེ་ལས་ཆགས་སོགས་རེ་རེ་སྐྱེ་བ་དགག་པ་དང༌། ཉེས་པ་རེ་རེས་ཀྱང་ཆགས་སོགས་ཐམས་ཅད་སྐྱེད་པ་དགག་པ་དང༌། དེ་དག་རྒྱུ་འབྲས་ཡིན་པ་སྤྱིར་དགག་པའོ། ། དང་པོ་ལ་གཉིས་ལས་དང་པོ་དེ་རྒྱུར་མི་འཐད་པའི་རིགས་པ་ནི། ཆགས་སོགས་ནི་རླུང་སོགས་ཀྱི་འབྲས་བུའི་ཆོས་མ་ཡིན་ཏེ། ། བད་ཀན་ཅན་འདོད་ཆགས་ཆུང་ལ་ཞེ་སྡང་ཆེ་བ་ཡང་མཐོང་བས་འདོད་ཆགས་བད་ཀན་ལ་འཁྲུལ་བའི་ཕྱིར་རོ།

། གཉིས་པ་ཉེས་སྤོང་གི་ལན་དགག་པ་ནི། བད་ཀན་ཅན་ཞེ་སྡང་ཆེ་བའི་ཚེ་བད་ཀན་ལ་མཁྲིས་པའི་རང་བཞིན་འདྲེས་ནས་ཡོད་པའི་ཕྱིར་འཁྲུལ་བའི་སྐྱོན་མེད་ཅེ་ན། ། འོ་ན་བད་ཀན་ཅན་ལ་མཁྲིས་པ་དེའི་འབྲས་བུའི་ཆོས་ཞེ་སྡང་དེ་ལས་གཞན་པ་ཤ་སེར་བ་དང་དྲི་མི་ཞིམ་པ་ལ་སོགས་པ་ཡང་ཅིས་མི་མཐོང་སྟེ་མཐོང་བར་འགྱུར་རོ། ། གཉིས་པ་རེ་རེས་ཀྱང་ཐམས་ཅད་སྐྱེ་བ་དགག་པ་ལ་གཉིས་ཏེ་ཐལ་བ་དགོད་པ་དང༌། དེའི་ལན་དགག་པའོ། ། དང་པོ་ནི་མཁྲིས་པ་ལས་ཀྱང་དུག་གསུམ་ཐམས་ཅད་སྐྱེ་ལ་དེ་བཞིན་དུ་རླུང་ལ་སོགས་པ་ལས་ཀྱང་ཐམས་ཅད་སྐྱེ་ན༑ སྐྱེ་བོ་ཐམས་ཅད་ཆགས་སྡང་ཆེ་ཆུང་མཚུངས་པར་ཐལ་ཏེ། བད་ཀན་ལ་སོགས་པ་གང་ཡོད་པ་ཙམ་ལས་ཆགས་སོགས་ཐམས་ཅད་སྐྱེ་བའི་ཕྱིར་རོ། ། དེས་ན་ཆགས་སོགས་མི་མཚུངས་པའི་ཕྱིར་དེ་དག་ཉེས་པ་ཀུན་གྱི་འབྲས་བུའི་ཆོས་མ་ཡིན་ནོ། ། མཁྲིས་པ་ལ་སོགས་པའི་ཁྱད་པར་ལས་སྡང་བ་ལ་སོགས་པའི་ཁྱད་པར་སྐྱེ་བ་མི་འཐད་དེ། ཁྱད་པར་དེའང་ཁྱད་པར་ཐམས་ཅད་ཀྱི་རྒྱུ་མ་ཡིན་པར་ཐལ་ཏེ་ལྡོག་པ་མེད་པའི་ཕྱིར་རོ། ། གཉིས་པ་ནི་རྒྱུ་འབྱུང་བ་བཞིར་མཚུངས་ཀྱང་འབྲས་བུ་གཟུགས་དང་དྲི་ལ་སོགས་པ་མཛེས་མི་མཛེས་དང་ཞིམ་མི་ཞིམ་ལ་སོགས་པ་མི་མཚུངས་པ་བཞིན་དུ་འདིར་ཡང་དེ་ལྟར་ཡིན་པའི་སྐྱོན་མེད་ཅེ་ན།

 གལ་ཏེ་གཟུགས་ལ་སོགས་པ་དེ་ལ་སྔ་མའི་ཁྱད་པར་ཅན་གྱི་ལས་བཟང་ངན་རྣམས་ཀྱི་བདག་རྐྱེན་ལ་ལྟོས་པས་སྐྱོན་མེད་དོ། ། དེ་ལྟར་མ་ཡིན་ན་དེ་ལ་ཡང་སྐྱོན་མཚུངས་པར་འབྱུང་བ་ཡིན་ནོ། ། ཆགས་སོགས་རང་བཞིན་ཐམས་ཅད་ཀྱི་ཞེས་པའི་ཚིགས་བཅད་གཅིག་ནི་རྒྱན་གྱི་ཚིག་འདིར་ཤོར་བ་ཡིན་ནོ། ། གསུམ་པ་རྒྱུ་འབྲས་ཡིན་པ་སྦྱིན་དགག་པ་ལ་གསུམ་སྟེ། རྒྱུའི་ཁྱད་པར་གྱི་རྗེས་སུ་མི་བྱེད་པས་རྒྱུ་འབྲས་མ་ཡིན་པ་དང༌། བྱེད་ན་ཧ་ཅང་ཐལ་བ་དང༌། རང་རིག་རྒྱུར་འདོད་པ་ལ་མི་མཚུངས་པའོ། ། དང་པོ་ལ་གཉིས་ཏེ་རྟགས་དགོད་པ་དང༌། ཚུལ་བསྒྲུབ་པའོ། ། དང་པོ་ནི་ཆགས་སོགས་གསུམ་ནི་ཉེས་པ་གསུམ་གྱི་འབྲས་བུ་མ་ཡིན་ཏེ། རླུང་ལ་སོགས་པའི་སྐྱོན་རྣམས་ཁྱད་པར་དུ་འཕེལ་བ་ཡོད་ཀྱང་འབྲས་བུ་ཆགས་སོགས་ཁྱད་པར་དུ་འཕེལ་བ་མེད་པའི་ཕྱིར་ཏེ། དཔེར་ན་བད་ཀན་ཆེར་འཕེལ་བ་ན་ནད་ཀྱིས་ལུས་རྒྱུད་པས་ཆགས་པ་འགྲིབ་པ་བཞིན་ནོ། ། གཉིས་པ་ཚུལ་བསྒྲུབ་པ་ལ་གཉིས་ཏེ། ཕྱོགས་ཆོས་དང༌། ཁྱབ་པ་སྒྲུབ་པའོ། དང་པོ་ནི་མ་གྲུབ་ཉིད་ཅེས་པ་ཆགས་སོགས་ཁྱད་པར་མེད་པའི་རྟགས་མ་གྲུབ་པ་ཡིན་ཏེ། མཁྲིས་པ་འཕེལ་ན་ནད་ཀྱིས་ལུས་གདུངས་པས་དེ་ལས་ཞེ་སྔར་སྐྱེ་བའི་ཕྱིར་རོ་ཞེ་ན། རྟགས་མ་གྲུབ་པ་མ་ཡིན་ཏེ། འོ་ན་ཉེས་པ་ཐམས་ཅད་ཞེ་སྡང་གི་རྒྱུར་ཐལ་ཏེ། ཉེས་པ་ཐམས་ཅད་འགྱུར་བ་སྟེ་འཕེལ་བ་ཡིས་ལུས་གདུངས་ན་དེ་ལས་ཞེ་སྡང་སྐྱེ་བར་འགྱུར་བའི་ཕྱིར་རོ། ། འདོད་པར་མི་ནུས་ཏེ་ཉེས་པ་ཀུན་ལས་ཆགས་སོགས་ཀུན་སྐྱེ་བའང་མིན་ཏེ། ཐམས་ཅད་འདོད་ཆགས་མཚུངས་པར་ཐལ་བའི་སྐྱོན་ཡོད་པའི་ཕྱིར་རོ། ། གཉིས་པ་ཁྱབ་པ་བསྒྲུབ་པ་ལ་གསུམ་སྟེ། རྒྱུ་འཕེལ་བ་ལ་འབྲས་བུ་འགྲིབ་པ་འགལ་བའི་དཔེ་དང༌། དེས་ན་ཆགས་སོགས་དངོས་སུ་བདེ་སྡུག་ལས་སྐྱེ་བར་བསྟན་པ་དང༌། འཁྲུལ་བའི་ཚེ་འགལ་རྐྱེན་གྱིས་གེགས་བྱས་པར་དགག་པའོ། ། དང་པོ་ནི་གལ་ཏེ་བད་ཀན་འཕེལ་བས་འདོད་ཆགས་འགྲིབ་པ་དང་དེའི་འབྲས་བུ་ཡིན་པ་ཅི་འགལ་ཞེ་ན།

རྒྱུ་བད་ཀན་འཕེལ་ན་འབྲས་བུ་འདོད་ཆགས་འགྲིབ་པ་མི་རུང་སྟེ། མཁྲིས་པ་འཕེལ་ན་ཚད་པའི་ནད་འཕེལ་ལ། རླུང་དང་བད་ཀན་འཕེལ་ན་གྲང་བའི་ནད་འཕེལ་བ་བཞིན་ནོ། ། གཉིས་པ་ནི་ཆགས་སོགས་ཀྱི་ཞེས་པ་སྟེ་ཆགས་སོགས་ཀྱི་འཕེལ་འགྲིབ་ནི་བདེ་སྡུག་གི་འཕེལ་འགྲིབ་ལས་སྐྱེ་ལ་བདེ་སྡུག་ཀྱང་ནང་གི་རེག་བྱ་ལས་སྐྱེ་བ་ཡིན་ནོ། ། གསུམ་པ་ལ་གཉིས་ལས་དང་པོ་འདོད་པ་བརྗོད་པ་ནི། ཉེས་པ་གསུམ་ཆ་མི་མཉམ་པ་ལས་སྐྱེས་པའི་ནད་ཀྱི་དུཿཁས་གེགས་བྱས་པའི་ཕྱིར། གལ་ཏེ་བད་ཀན་འཕེལ་ན་ཡང་འདོད་ཆགས་མི་སྐྱེད་དོ། ། འགལ་རྐྱེན་གྱིས་གེགས་བྱས་པའི་ཚེ་འབྲས་བུ་མི་སྐྱེད་པ་ཙམ་གྱིས་རྒྱུ་མ་ཡིན་པར་འགྱུར་ན་ཧ་ཅང་ཐལ་ལོ་ཞེ་ན། འདི་དགག་པ་ལ་གཉིས་ལས་དང་པོ་རྒྱུ་དྲི་བ་ནི། འོ་ན་རྒྱུ་ཅིས་འདོད་ཆགས་སྐྱེད་སྨྲོས་ཤིགགཉིས་པ་དེའི་ལན་དགག་པ་ལ་གཉིས་ཏེ། ཁུ་བ་ལས་སྐྱེ་བ་དགག་པ་དང༌། གཟུགས་ལ་སོགས་པ་ལས་སྐྱེ་བ་དཀག་པའོ། ། དང་པོ་ལ་གཉིས་ལས་འདོད་པ་བརྗོད་པ་ནི། ཆ་མཉམ་ལས་ཞེས་པའོ། ། དེ་དགག་པ་ལ་གཉིས་ལས། དང་པོ་རྗེས་སུ་འགྲོ་ལྡོག་འཁྲུལ་བ་ནི། ཁ་ཅིག་ལ་ཆ་མི་མཉམ་ཡང་འདོད་ཆགས་སྐྱེ་ལ། ཁ་ཅིག་ལ་མཉམ་ཡང་མི་སྐྱེ་བ་དང༌། ཁ་ཅིག་ལ་ཁུ་བ་ཟད་ཀྱང་སྐྱེ་ལ། ཁ་ཅིག་ལ་འཕེལ་ཡང་མི་སྐྱེ་བ་མཐོང་བ་ནི་ཆ་མི་མཉམ་ལའང་ཞེས་པ་ལ་སོགས་པའོ། ། གཉིས་པ་ཡུལ་གཅིག་ལ་ཆགས་པ་དྲག་པོ་མི་སྐྱེ་བར་ཐལ་བ་ནི། བུད་མེད་གཅིག་ལ་ཞེས་པའོ། ། གཉིས་པ་གཟུགས་སོགས་ལས་སྐྱེ་བ་དགག་པ་ལ་གཉིས་ལས། ། དང་པོ་དགག་པ་དངོས་ནི། ། གལ་ཏེ་གཟུགས་མཛེས་པ་དང་སྤྱོད་ཚུལ་མཛེས་པ་ལ་སོགས་པའང་འདོད་ཆགས་ཀྱི་ཡན་ལག་ཡིན་ནོ་ཞེ་ན། མ་ཡིན་ཏེ་ཁྱེད་རྒྱུར་འདོད་པ་ཀུན་གྱིས་འབྲས་བུ་འདོད་ཆགས་སྐྱེད་པར་མ་ངེས་པའི་ཕྱིར་རོ། ། གལ་ཏེ་ངེས་ན་ཡུལ་ངེས་པ་མེད་པར་ཏེ་ཡུལ་མི་མཛེས་པ་ལ་ཆགས་པ་འབྱུང་བ་མིན་པར་འགྱུར་ལ། ། གཟུགས་མཛེས་པ་ལ་སོགས་པའི་ཡོན་ཏན་ཡིད་ཀྱིས་མ་བཟུང་བར་ཡང་ཆགས་པ་སྐྱེ་བར་འགྱུར་རོ།

། གཉིས་པ་ཉེས་སྤོང་གི་ལན་དགག་པ་ནི། གལ་ཏེ་དེ་དག་ལ་ཡོན་ཏན་དུ་འཛིན་པ་དེའང་ཆགས་པའི་ཡན་ལག་ཡིན་ནོ་ཞེ་ན། འོ་ན་སྐྱེ་བོ་ཐམས་ཅད་ཀྱིས་དེ་དག་ལ་ཡོན་ཏན་དུ་འཛིན་པ་ཉིད་དུ་འགྱུར་རོ། ། ཡོན་ཏན་དུ་འཛིན་པའི་རྒྱུ་གཟུགས་ལ་སོགས་པ་ནི་ཐམས་ཅད་ལ་ཁྱད་མེད་དུ་ཡོད་པའི་ཕྱིར་རོ། ། གཉིས་པ་རྗེས་སུ་བྱེད་ན་ཧ་ཅང་ཐལ་བ་ནི། བད་ཀན་འཕེལ་བའི་གནས་སྐབས་གང་ལ་ཆགས་ཅན་དུ་འདོད་ན་བད་ཀན་ཅན་གྱི་སྐྱེས་བུ་དེ་འདྲ་ཞེ་སྡང་ཅན་དུ་མི་འགྱུར་བར་ཐལ་ཏེ། ཆགས་སྡང་དེ་གཉིས་ངོ་བོ་མི་མཚུངས་པའི་ཕྱིར་ཞེས་པ་སྟེ། དེ་གཉིས་རྣམ་པ་མི་མཐུན་པའི་ཕྱིར་རོ་ཞེས་པའི་དོན་ཏོ། ། འདོད་པར་མི་ནུས་ཏེ་བད་ཀན་ཅན་འདི་ལ་མཐའ་གཅིག་ཏུ་ངེས་པར་ཞེ་སྡང་མི་སྐྱེ་བར་མཐོང་བ་ནི་མེད་དོ། ། གསུམ་པ་རང་རིགས་རྒྱུར་འདོད་པ་ལ་མཚུངས་པ་ནི། སངས་རྒྱས་པ་གང་གི་ལུགས་དེ་ལ་གཟུགས་ལ་སོགས་པ་རྒྱུར་འདོད་པ་ལ་བཀོད་པའི་སྐྱོན་འདི་རྣམས་སུ་ཐལ་བ་མེད་དེ་ཆགས་སོགས་རང་རིགས་སྔ་མའི་བག་ཆགས་སད་པ་ལས་སྐྱེས་པའི་ཕྱིར་དང༌། གཟུགས་སོགས་ལས་དངོས་སུ་མི་སྐྱེ་བའི་ཕྱིར་རོ། ། གཉིས་པ་འབྱུང་བ་ལས་སྐྱེ་བ་དགག་པ་ལ་གསུམ་སྟེ། འབྱུང་བའི་བྲས་བུ་ཡིན་པ་དགག་པ་དང༌། འབྱུང་བ་ལ་བརྟེན་པ་དགག་པ་དང༌། ལུས་སེམས་ཀྱི་རྒྱུ་ཡིན་པ་དགག་པའོ། ། དང་པོ་ནི་ཁ་ཅིག་ན་རེ། ཆགས་སོགས་འབྱུང་བའི་འབྲས་བུ་ཡིན་ཏེ། ས་དང་ཆུ་ཤས་ཆེན་འདོད་ཆགས་སྐྱེ་ལ། མེ་དང་རླུང་ཤས་ཆེན་གཏི་མུག་སྐྱེ་བའི་ཕྱིར་རོ་ཞེས་ཟེར་རོ། ། མི་འཐད་དེ་ཆགས་སོགས་ཉེས་པའི་འབྲས་བུ་ཡིན་པ་བཀག་པའི་རིགས་པ་འདིས་ནི་དེ་དག་འབྱུང་བའི་འབྲས་བུའི་ཆོས་ཉིད་ཡིན་པའང་བཀག་སྟེ་ཆགས་སོགས་འབྱུང་བ་ལ་འཁྲུལ་བའི་ཕྱིར་རོ། ། དེ་ཡང་གནས་སྐབས་གང་ལ་ཆགས་ཅན་འདོད། དེ་འདྲ་ཞེ་སྡང་ཅན་མི་འགྱུར། ། ཞེས་བཤད་པ་ལྟར་རོ། ། ཡང་ན་ཉེས་པའི་འབྲས་བུ་ཡིན་པ་བཀག་པས་འབྱུང་བའི་འབྲས་བུ་ཡིན་པ་ཁེགས་ཏེ། ཉེས་པ་དང་འབྱུང་བ་ལ་རང་བཞིན་ཐ་དད་མེད་པའི་ཕྱིར་རོ།

། གཉིས་པ་ལ་གཉིས་ཏེ། འགོག་བྱེད་ཀྱི་རིགས་པ་དང༌། དེ་ལ་རྩོད་པ་སྤང་པའོ། དང་པོ་ནི། གཟུགས་སོགས་འབྱུང་བ་ཆེན་པོ་ལ་བརྟེན་པ་བཞིན་དུ་ཆགས་སོགས་ཀྱང་འབྱུང་བ་ལ་བརྟེན་པ་ཡིན་ནོ་ཞེ་ན། མ་ཡིན་ཏེ། ཡོད་མེད་དག་ལ་རྟེན་མེད་ཕྱིར། ། ཞེས་པའི་སྐབས་སུ་སྤྱིར་རྟེན་དང་བརྟེན་པ་བཀག་པས་བྱེ་བྲག་ཆགས་སོགས་འབྱུང་བ་ལ་བརྟེན་པའང་ཁེགས་པའི་ཕྱིར་རོ། ། དཔེའང་མ་གྲུབ་སྟེ་དཀར་པོ་སོགས་ལ་བརྟེན་པ་མ་ཡིན་ཏེ། དེ་དག་འབྱུང་བ་དང་དབྱེར་མེད་པའི་ཕྱིར་རོ། ། གལ་ཏེ་ཐ་དད་ན་དེ་དག་རྒྱུ་འབྲས་ཡིན་པའི་ཕྱིར་རོ། ། གཉིས་པ་རྩོད་པ་སྤང་བ་ལ་གཉིས་ཏེ། ལུང་དང་འགལ་བ་སྤང་བ་དང༌། རིགས་པ་དང་འགལ་བ་སྤང་བའོ། ། དང་པོ་ནི་གཟུགས་ལ་སོགས་པ་འབྱུང་བ་ལ་བརྟེན་པ་ཡིན་ནོ་ཞེས་མདོ་ནས་བཤད་པ་དང་འགལ་ལོ་ཞེ་ན་མི་འགལ་ཏེ། གཟུགས་སོགས་དེ་འབྱུང་བ་ལ་བརྟེན་པའི་སྒྲའི་དོན་ཡང་དུས་སྔ་མའི་འབྱུང་བ་དང༌། ཕྱི་མའི་གཟུགས་གཉིས་རྒྱུ་འབྲས་ཡིན་པ་ལ་དགོངས་པའོ། ། ཡང་ན་དུས་མཚུངས་པའི་རང་གི་རྟེན་འབྱུང་བ་དག་དང་གཟུགས་སོགས་དག་དབྱེར་མེད་པར་གནས་པའི་ཕྱིར་རྟེན་ཡིན་ནོ། ། དེ་གཉིས་ལས་གཞན་དུ་བརྟེན་པ་མི་འཐད་དེ། ཐམས་ཅད་རྟེན་དང་བརྟེན་པར་ཐལ་བའི་ཕྱིར་རོ། ། གཉིས་པ་རིགས་པ་དང་འགལ་བ་སྤང་བ་ལ་གཉིས་ལས་དང་པོ་ལུས་སེམས་ཐ་དད་དུ་ཡོད་པའི་དཔེ་དགག་པ་ནི། ། ཆང་གི་རྫས་དང་ནུས་པ་གཉིས་ཐ་དད་དུ་ཡོད་པ་ཡིན་ཏེ། ཆང་ལ་ནུས་པ་སྔར་མེད་སྐྱེ་ཞིང་སྔར་ཡོད་ལྡོག་པ་མཐོང་བའི་ཕྱིར་རོ། ། སོགས་པས་ནི་མེ་ལ་སོགས་པ་བསྡུས་ཏེ། སྔགས་ཀྱི་མེ་ཉིད་མི་ཟློག་ཀྱང་དེའི་སྲེག་པའི་ནུས་པ་ཟློག་ནུས་པའི་ཕྱིར་རོ། ། དེ་བཞིན་དུ་ལུས་དང་འདོད་ཆགས་ལ་སོགས་པའང་དབྱེར་ཡོད་དོ་ཞེ་ན། ། འདི་ནི་དོན་སྐྱོན་མེད་ཀྱང་དཔེ་མ་གྲུབ་པ་ཡིན་ཏེ། ཆང་ལ་སོགས་པའི་དངོས་པོ་ལས་ནུས་པ་དོན་གཞན་མ་ཡིན་པའི་ཕྱིར་རོ། ། ཡིན་ན་ཆང་ལ་སོགས་པའི་རྫས་ལས་མྱོས་པ་ལ་སོགས་པའི་འབྲས་བུ་མི་སྐྱེ་བར་འགྱུར་ཏེ།

ནུས་པ་དོན་གཞན་ལས་སྐྱེ་བའི་ཕྱིར་རོ། གལ་ཏེ་མྱོས་པའི་ནུས་པ་མེད་པའི་ཆང་ཡང་མཐོང་ངོ་ཞེ་ན། ནུས་པ་ཞིག་ན་ཆང་གི་དངོས་པོ་ཡང་འཇིག་པར་འགྱུར་ཏེ། ཐ་དད་མེད་པའི་ཕྱིར་རོ། ། དེ་ལྟར་མ་ཡིན་ན་ནུས་པའི་རྟེན་ཚང་བ་སྟེ་ཆང་གི་རྫས་དི་སོགས་མ་ཉམས་པར་གནས་ན་བརྟེན་པ་ནུས་པའང་འཇིག་པ་མ་ཡིན་ནོ། ། གཉིས་པ་འབྱུང་སེམས་ཐ་དད་མེད་པར་སྒྲུབ་པའི་དཔེ་མི་མཚུངས་པར་བསྟན་པ་ནི། གལ་ཏེ་དེ་མཚུངས་ཞེས་པ་ཆང་དང་ནུས་པ་ཐ་དད་མེད་པ་དེ་བཞིན་དུ་འབྱུང་སེམས་གཉིས་ཀྱང་ཐ་དད་མེད་པར་མཚུངས་སོ་ཞེ་ན། དེ་གཉིས་མཚུངས་པ་མིན་ཏེ་འབྱུང་སེམས་གཉིས་ནི་ཐ་དད་པའི་ཕྱིར་རོ། ། དེ་ཉིད་ཅི་སྟེ་ཞེ་ན། སྣང་བ་ཐ་དད་པ་ཅན་གྱི་ཤེས་པས་རྟོགས་པའི་ཕྱིར་རོ། ། འདི་ལྟར་སེམས་ནི་རང་རིགས་ལ་བདེ་སྡུག་ལ་སོགས་པའི་རྣམ་པར་སྣང་ལ། ལུས་ནི་ལུས་འཛིན་ལ་ཁ་དོག་ལ་སོགས་པར་སྣང་བའོ། ། གསུམ་པ་ལུས་སེམས་ཀྱི་རྒྱུ་ཡིན་པ་དགག་པ་ལ་གསུམ་སྟེ་ལུས་མ་ཞིག་གི་བར་དུ་ཤེས་པ་རྣམ་པ་གཅིག་ཏུ་ཐལ་བ་དང༌། ཉེས་སྤོང་གི་ལན་དགག་པ་དང༌། རང་ལ་མཚུངས་པ་སྤང་བའོ། ། དང་པོ་ནི་ལུས་སེམས་ཐ་དད་ཀྱང་ལུས་སེམས་ཀྱི་རྒྱུ་ཡིན་པས་སྐྱེ་བ་སྔ་ཕྱི་མེད་དོ་ཞེ་ན། དེ་ལྟར་ན་ལུས་སེམས་ཀྱི་ཉེར་ལེན་ཡིན་ནམ། དམིགས་པའི་རྐྱེན་ཡིན་བརྟག་གྲང༌། དང་པོ་ལྟར་ན་སེམས་བེམ་པོར་འགྱུར་ལ། གཉིས་པ་ལྟར་ན་ཇི་སྲིད་དུ་ལུས་ནི་གནས་སྐབས་མི་འདྲ་བར་འགྱུར་གྱི་བར་དུ་ཡིད་ཀྱི་ངོ་བོ་སྟེ་རྣམ་པ་མཚུངས་པར་འགྱུར་ཏེ་རྒྱུ་མཚུངས་པ་ལས་སྐྱེས་པའི་ཕྱིར་རོ། ། དཔེར་ན་ལུས་མ་འགྱུར་གྱི་བར་དུ་དེ་ལ་བརྟེན་པའི་གཟུགས་སོགས་མཚུངས་པ་བཞིན་ནོ། ། གཉིས་པ་ནི་ཡུལ་གཟུགས་ལ་སོགས་པ་ལ་རག་ལས་པའི་ཕྱིར་རྣམ་པ་གཞན་དུ་འགྱུར་རོ་ཞེ་ན་མ་ཡིན་ཏེ། རྣམ་པར་རྟོག་པ་ནི། དོན་གྱི་གཞན་དབང་ཅན་ཉིད་གང་ཞེས་པ་རྟོག་པ་ནི་དོན་ལ་མི་ལྟོས་པར་བག་ཆགས་སད་པ་ཙམ་ལས་སྐྱེ་བའི་ཕྱིར་རོ་ཞེས་པའི་དོན་ཏོ།

། གསུམ་པ་ནི་འོ་ན་ཁྱེད་ལ་ཡང་དུས་ཐམས་ཅད་དུ་ཤེས་པ་ཐམས་ཅད་རྣམ་པ་མཐུན་པར་འགྱུར་ཏེ་ཤེས་པ་སྔ་མ་ལས་ཕྱི་མ་སྐྱེ་བའི་ཕྱིར་རོ་ཞེ་ན། མིན་ཏེ་ཤེས་པ་འགའ་ཞིག་ལས་འགའ་ཞིག་སྐྱེ་བའི་ཕྱིར་རོ། །ཞེས་པ་ནི་གང་ཚེ་ལུས་ལ་ལྟོས་མེད་པར། ཞེས་པའོ། ། གཉིས་པ་སེམས་ཅན་གསར་སྐྱེ་དགག་པ་ལ་གཉིས་ཏེ། རང་རྒྱུད་ཀྱིས་དགག་པ་དང༌། ཐལ་འགྱུར་གྱིས་དགག་པའོ། ། དང་པོ་ལ་གཉིས་ལས་རྟགས་དགོད་པ་ནི། རྣམ་ཤེས་མིན་པ་ཞེས་པ་སྟེ། སྐྱེས་མ་ཐག་པའི་ཤེས་པ་ནི་རིག་པ་སྔ་མ་སྔོན་དུ་སོང་བ་ཅན་ཡིན་ཏེ། རིགས་པ་ཙམ་ཡིན་པའི་ཕྱིར་རོ། ། དེའང་རྣམ་ཤེས་མིན་པའི་ལུས་ལ་སོགས་པ་རྣམ་ཤེས་ཀྱི་ཉེར་ལེན་དུ་མི་རུང་བའི་ཕྱིར་རོ། ། དེས་ན་ལོ་ཀ་ཕ་རོལ་གྲུབ་ཅེས་སྦྱར་རོ། ། ཡང་ཞེས་པ་ནི་ལུས་ལས་སྐྱེ་ན་འདོད་ཆགས་ལ་སོགས་པ་གཅིག་ཅར་སྐྱེ་བར་ཐལ་ཅེས་པའོ། ། གཉིས་པ་ཁྱབ་པ་བསྒྲུབ་པ་ལ་གཉིས་ཏེ། རྩོད་པ་དང༌། དེ་དགག་པའོ། ། དང་པོ་ནི་ཁ་ཅིག་ན་རེ་སེམས་སྔ་མ་ལས་ཕྱི་མ་སྐྱེ་ཡང་ལོ་ཀ་ཕ་རོལ་མི་འགྲུབ་སྟེ་འབྱུང་བ་ལས་སྐྱེ་བའི་ཕྱིར་རོ། འབྱུང་བ་ལས་སྐྱེ་བའང་སེམས་སྔ་མ་ལས་ཕྱི་མ་སྐྱེ་བར་ཡང་འདོད་དེ་འབྱུང་བ་ལ་སེམས་ཡོད་པའི་ཕྱིར་རོ། ། དེ་ཅིས་ཞེ་ན་འབྱུང་བའི་དངོས་པོ་ཐམས་ཅད་ནི་རྣམ་ཤེས་སྐྱེད་པའི་ནུས་པ་དང་ལྡན་པའི་ཕྱིར་རོ། ། ཞེས་ཟེར་རོ། ། གཉིས་པ་འདི་དགག་པ་ལ་གཉིས་ལས། དང་པོ་གྲུབ་མཐའ་དེ་གྲངས་ཅན་ཕྱུགས་དང་འདྲ་བའི་ཡིན་པར་བསྟན་པ་ནི། རྩྭ་སོགས་ཞེས་པ་སྟེ་ནུས་པ་དེ་རྣམ་ཤེས་ལས་གཞན་ཡིན་ན་དེ་ཡོད་པས་རྣམ་ཤེས་ཡོད་པར་མི་འགྱུར་ཏེ། ཧ་ཅང་ཐལ་བའི་ཕྱིར་རོ། །འབྲས་བུ་རྣམ་ཤེས་ཉིད་ཡིན་པ་ཡང་མི་འཐད་དེ། རྒྱུ་འབྲས་གཉིས་གཅིག་ཏུ་འགལ་བའི་ཕྱིར་རོ། ། དེས་ན་རྒྱུ་རྩྭ་ལ་སོགས་པའི་སྟེང་ན་འབྲས་བུ་གླང་པོ་ཆེ་བརྒྱ་སྔོན་ཚེ་རྒྱུའི་གནས་སྐབས་ན་མ་མཐོང་ཡང་ཡོད་དོ་ཞེས་དེ་སྐད་བརྗོད་པ་ནི་གྲངས་ཅན་ཕྱུགས་དང་འདྲ་བའི་ལྟ་བ་ཡིན་ནོ།

། གྲངས་ཅན་ལས་གཞན་རྟོག་གེ་བ་རྣམས་ཀྱི་གཙུག་གི་ནོར་བུར་རློམ་པའི་ཆད་ལྟ་བ་ཁྱེད་ངོ་ཚ་དང་བཅས་པའི་ཕྱིར་སུ་ཞིག་དེ་ལྟ་བུ་བརྗོད་པའི་རྩོལ་བ་བྱེད། གཉིས་པ་གྲངས་ཅན་ཕྱུགས་དང་འདྲ་བའི་རྒྱུ་མཚན་ནི། རྒྱུ་ལ་འབྲས་བུ་མ་དམིགས་པའི་ཕྱིར་རོ། ། ཞེས་སྟོན་པ་ནི་ས་བོན་ལ་སོགས་པའི་རྒྱུ་ལན་བརྒྱར་ཕྱེ་ཞིང་བཙལ་ཡང་མྱུ་གུ་ལ་སོགས་པ་འབྲས་བུའི་ངོ་བོ་གང་ཞིག་སྣང་རུང་དུ་གྱུར་པའི་ངོ་བོ་དེ་སྔར་རྒྱུའི་གནས་སྐབས་ན་མི་སྣང་བའི་ཕྱིར་ཇི་ལྟར་འབྲས་བུ་དེ་ནི་རྒྱུ་དེ་ལ་ཡོད་པར་འགྱུར་ཞེས་པའོ། ། གཉིས་པ་ཐལ་འགྱུར་གྱིས་དགག་པ་ལ་གསུམ་སྟེ། ཐམས་ཅད་ཆགས་སྡང་ཅན་དུ་མ་ངེས་པར་ཐལ་བ་དང༌། ཆགས་སོགས་རྒྱུ་མེད་དུ་ཐལ་བ་དང༌། གཞན་ལས་སྐྱེ་ན་ཧ་ཅང་ཐལ་བའོ། ། དང་པོ་ལ་གཉིས་ཏེ། ཐལ་བ་དགོད་པ་དང༌། དེའི་ལན་དགག་པའོ། །དང་པོ་ནི་འབྱུང་བ་ལས་སེམས་སྐྱེ་བའི་ཕྱིར་སྔ་ན་མེད་པའི་སེམས་གསར་བ་འབྱུང་བར་འགྱུར་ལ། འདོད་ན། འདོད་ཆགས་དང་ཞེ་སྡང་ལ་སོགས་པ་ཐམས་ཅད་ལ་ཡོད་པ་ཁོ་ནའམ་མེད་པ་ཁོ་ནར་ངེས་པ་མེད་པར་འགྱུར་ཏེ། འབྱུང་བའི་འབྲས་བུ་ལུས་ཀྱི་ཡོན་ཏན་ཁ་དོག་ལ་སོགས་པ་སྣ་ཚོགས་སུ་འབྱུང་བ་བཞིན་ནོ། ། གཉིས་པ་དེའི་ལན་དགག་པ་ལ་གསུམ་ལས། དང་པོ་འདོད་པ་བརྗོད་པ་ནི་འབྱུང་བའི་བདག་ལས་ཞེས་པའོ། ། གཉིས་པ་དེ་དགག་པ་ནི། ཐམས་ཅད་འདོད་ཆགས་མཚུངས་པར་འགྱུར། ཅེས་པ་སྟེ་རྒྱུ་འདྲ་ཡང་འབྲས་བུ་མི་འདྲ་བ་ཧ་ཅང་ཐལ་བའི་ཕྱིར་རོ། ། གསུམ་པ་དེའི་ལན་དགག་པ་ལ་གསུམ་སྟེ། འབྱུང་བའི་ཁྱད་པར་སྐྱེ་བར་མ་གྲུབ་པ་དང༌། གྲུབ་ན་ཧ་ཅང་ཐལ་བ་དང༌། དེའི་ལན་དགག་པའོ། ། དང་པོ་ནི། ། གལ་ཏེ་འབྱུང་བ་ས་ལ་སོགས་པ་ཤས་ཆེ་ཆུང་གི་ཁྱད་པར་ལས་ཆགས་སྡང་ཆེ་ཆུང་གི་ཁྱད་པར་དུ་འགྱུར་རོ་ཞེ་ན། ། འོ་ན་སེམས་ཅན་རྣམས་ལ་རྒྱུ་འབྱུང་བ་ལ་ཁྱད་ཡོད་པའི་ཕྱིར་འབྲས་བུ་སྲོག་དང་ལྡན་པ་ལ་སོགས་པའི་ཁྱད་པར་ཀྱང་ཡོད་པར་འགྱུར་རོ། ། འདོད་པར་མི་ནུས་ཏེ་མེད་ཀྱང་ཞེས་པ་དེ་ནི་མ་དམིགས་སོ།

། གཉིས་པ་ནི་འབྱུང་བའི་ཁྱད་པར་ལས་ཆགས་སྡང་ཆེ་ཆུང་གི་ཁྱད་པར་དུ་འགྱུར་བ་སྲིད་ན། ཁྱད་པར་འདིའི་རྟེན་འདོད་ཆགས་གང་ཡིན་པ་དེ་ནི་སྔར་སེམས་ཅན་གྱི་རྒྱུད་ལ་ཆགས་པ་དེ་ཡོད་པ་ལས་ཕྱིས་ཆགས་པ་དེ་གཏན་མེད་དུ་འགྲོ་བའང་སྲིད་པར་འགྱུར་ཏེ་སྔར་ཕུལ་དུ་བྱུང་བ་ཡོད་པ་དེ་ཕྱིས་འགྲིབ་བར་འགྱུར་བའི་ཕྱིར་རོ། ། དེས་ན་བཞིན་ཞེས་པ་ནི་ལྡན་ཞེས་པར་བསྒྱུར་ན་ལེགས་སོ། ། གསུམ་པ་དེའི་ལན་དགག་པ་ལ་གཉིས་ཏེ། ཆགས་པ་དང་བྲལ་བ་མི་སྲིད་པའི་རྒྱུ་མཚན་དགག་པ་དང༌། མི་སྲིད་པའི་དཔེ་དགག་པའོ། ། དང་པོ་ལ་གསུམ་ལས་དང་པོ་འདོད་པ་ནི། གལ་ཏེ་ཆགས་སོགས་ཐ་དད་དེ་འཕེལ་འགྲིབ་བྱེད་ཀྱང༌། ཆགས་སོགས་ཀྱི་རྒྱུ་མཚུངས་པའི་བདག་ཉིད་འབྱུང་བ་ཙམ་སེམས་ཅན་གྱི་རྒྱུད་ལ་མི་ལྡོག་ཅིང་འབྲལ་བ་མི་སྲིད་པའི་ཕྱིར་ཆགས་པ་གཏན་མེད་དུ་འགྲོ་བ་མིན་ནོ་ཞེ་ན། གཉིས་པ་དེ་དགག་པ་ནི་བདག་ཉིད་འདྲ་རྒྱུའི་ཕྱིར་ཞེས་པའོ། ། གསུམ་པ་དེའི་དཔེ་ནི་རྒྱུར་ནོག་དང་ལྐོག་ཤལ་ཅན་དུ་མཚུངས་པའི་བདག་ཉིད་ལས་བྱུང་བའི་བ་ལང་གི་ཤེས་པ་ལ་བ་ལང་གི་ཤེས་པ་དང་ཆེས་བ་ལང་གི་ཤེས་པ་ལ་སོགས་པ་མི་སྲིད་པ་བཞིན་ནོ།

 ། ཞེས་པ་ནི་ཐུན་མོང་གི་གཞུང་ལས་གྲགས་པའི་དཔེའོ། ཁྱད་པར་དུ་ཆད་ལྟའི་གཞུང་འདིར་ཡང་རྒྱུ་བ་ལ་སོགས་པའི་འབྱུང་བ་ལ་འབྲས་བུ་སྲོག་ཆགས་ཉིད་དང་ཆེས་སྲོག་ཆགས་ལ་སོགས་པའི་ཁྱད་པར་གྱི་རིམ་པ་མེད་པ་བཞིན་ནོ། ལ་ལར་ཡོད་པ་མ་ཡིན་ཞེས་པ་ནི། དཔེ་གཞན་གྱི་སྟེང་དུ་རྒྱུ་འདྲ་བ་ལ་འབྲས་བུ་མི་འདྲ་བ་མ་མཐོང་ཞེས་པའི་དོན་ཏོ། ། གཉིས་པ་མི་སྲིད་པའི་དཔེ་དགག་པ་ལ་གཉིས་ལས། དང་པོ་ཁས་བླངས་བརྗོད་པ་ནི། མེ་ལ་དྲོ་བའི་རེག་བྱ་ཆེ་ཆུང་གི་ཁྱད་པར་ཡོད་དེ་མེ་ཉིད་ཆེ་ཆུང་ངམ་བུད་ཤིང་ཁྱད་པར་ཡོད་པའི་ཕྱིར་རོ། ། དེ་ལྟར་ནའང་དྲོ་བའི་རིག་བྱ་གཏན་ནས་མེད་པའི་འགའ་ཡང་ལོ་ཀ་ན་ཡོད་པ་མིན་པ་དེ་བཞིན་དུ། འདིར་ཡང་འབྱུང་བའི་ཁྱད་པར་ཡོད་ཀྱང་ཆགས་པ་གཏན་མེད་མི་སྲིད་པ་ཡིན་ནོ་ཞེ་ན། གཉིས་པ་འདི་དགག་པ་ལ་གསུམ་སྟེ། ཡོན་ཏན་དང་ཡོན་ཏན་ཅན་ཐ་དད་མེད་ན་ཡོན་ཏན་དང་བྲལ་བའི་རྟེན་མི་སྲིད་པ་དང༌། ཐ་དད་ཡོད་ན་ཡོན་ཏན་དང་བྲལ་བའི་རྟེན་སྲིད་པའི་དཔེ་དང༌། འབྱུང་བ་དང་གཟུགས་གཉིས་དང་ལུས་སེམས་གཉིས་མི་འདྲ་བར་བསྟན་པའོ། ། དང་པོ་ནི་དྲོ་བའི་རེག་བྱ་དང་བྲལ་བའི་མེ་མི་སྲིད་དེ། དྲོ་བ་ལས་མེ་གཞན་བཀག་ཅེས་པ་དྲོ་བའི་རེག་པ་ཁྱད་པར་ཅན་ལ་མེར་བརྗོད་པའི་ཕྱིར་རོ་ཞེས་པའོ། ། ཆགས་སོགས་ནི་འབྱུང་བ་ལས་ཐ་དད་པས་ཆགས་སོགས་མེད་ཀྱང་ས་ལ་སོགས་པ་མི་སྲིད་པར་མི་འགྱུར་རོ། ། གཉིས་པ་ནི་གང་ཞིག་ཆོས་ཅན་ལས་གཞན་ཏེ་ཐ་དད་དུ་ཡོད་པའི་ཡོན་ཏན་ནི་འཕེལ་འགྲིབ་གྱི་ཁྱད་པར་གྱི་རིམ་པ་དང་ལྡན་པ་དེ་དག་ཡོན་ཏན་དེའི་ཁྱད་པར་ཆུང་ངུ་སོང་བ་ནི་ཆོས་ཅན་ལ་ལར་གཏན་ཆད་ཅིང་མེད་པར་ཡང་འགྱུར་ཏེ། ། སྣམ་བུ་ཚོས་སུ་བསྒྱུར་ན་ཁ་དོག་དཀར་པོ་ལ་སོགས་པའི་ཡོན་ཏན་སྣམ་བུ་ལ་རྒྱུན་ཆད་པར་འགྱུར་བ་བཞིན་ནོ། ། དེས་ན་ཡོན་ཏན་ཅན་ལས་ཡོན་ཏན་འབྲལ་དུ་རུང་པའི་དཔེ་ཡོད་ཅེས་པའི་དོན་ཏོ། ། གསུམ་པ་ལ་གཉིས་ལས་དང་པོ་མི་འདྲ་བའི་རྒྱུ་མཚན་ནི།

གཟུགས་དང་དྲི་ལ་སོགས་པ་འབྱུང་བ་ལ་གཏན་རྒྱུན་མི་འཆད་པ་བཞིན་དུ་ཆགས་སོགས་ཀྱང་དེ་ལྟར་ཡིན་ནོ་ཞེ་ན། ཆགས་སོགས་ནི་འབྱུང་བ་ལ་གཟུགས་ལྟར་ངེས་པ་མ་ཡིན་ཏེ། ། གཟུགས་སོགས་དེ་དག་འབྱུང་བ་དང་དབྱེར་མེད་ཡིན་ལ། ཆགས་སོགས་ནི་འབྱུང་བ་ལས་ཐ་དད་དུ་ཡོད་པའི་ཕྱིར་རོ། ། དེ་ལྟར་མ་ཡིན་ན་ཆགས་སོགས་མེད་པའི་འབྱུང་བ་མི་སྲིད་པར་འགྱུར་རོ། ། གཉིས་པ་འདྲ་བ་འདོད་པའི་ལན་དགག་པ་ལ་གཉིས་ལས། དང་པོ་དགག་པ་དངོས་ནི། གལ་ཏེ་གཟུགས་སོགས་འབྱུང་བ་ལས་འབྲལ་དུ་མི་རུང་བའི་རྒྱུ་མཚན་དེ་གཉིས་དབྱེར་མེད་པ་དེ་ལུས་སེམས་གཉིས་ལའང་མཚུངས་སོ་ཞེ་ན། འདྲ་བ་མིན་གལ་ཏེ་འདྲ་ན་འབྱུང་བ་དང་དྲི་ལ་སོགས་པ་ཐམས་ཅད་ལྷན་ཅིག་སྐྱེ་བ་བཞིན་དུ། ཆགས་པ་ལ་སོགས་པ་ཐམས་ཅད་དང་ལུས་ཀྱང་རྟག་ཏུ་ལྷན་ཅིག་སྐྱེ་བར་ཐལ་བའི་ཕྱིར་རོ། །འདོད་ན་འཕགས་པའི་ལུས་སམ་བུམ་སོགས་ལའང་འདོད་ཆགས་ཡོད་པར་འགྱུར་རོ། ། གཞན་ཡང་འབྱུང་སེམས་ཐ་དད་དུ་གོང་དུ་བསྒྲུབས་པའི་ཕྱིར་དང༌། འབྱུང་བ་ལ་སེམས་བསྐྱེད་པའི་ནུས་པ་སྲིད་ཀྱང་དེའང་སེམས་མ་ཡིན་པར་གོང་དུ་བསྒྲུབས་པའི་ཕྱིར་རོ། ། གཉིས་པ་དེའི་ལན་དགག་པ་ནི་ཆགས་སོགས་ཡུལ་གྱི་རྒྱུ་ཅན་ཡིན་པས་ལུས་ཡོད་ཀྱང་ཡུལ་མེད་ན་རེས་འགའ་མི་འབྱུང་ངོ་ཞེ་ན། མ་ཡིན་ཏེ་གཟུགས་ལ་སོགས་པའི་ཡུལ་ཡང་ཆགས་སོགས་རེས་འགའ་ངེས་པར་བྱེད་པ་མ་ཡིན་ཏེ། ཡུལ་གྱི་རྗེས་སུ་མི་བྱེད་པའི་ཕྱིར་རོ། ། བྱེད་ན་ཡུལ་སྡུག་མི་སྡུག་དང་མ་འཕྲད་པའི་ཚེ་ཆགས་སྡང་གཏན་མི་སྐྱེ་བར་འགྱུར་རོ། ། དེས་ན་ཆགས་པ་ལ་སོགས་པ་ནི་རྣམ་པར་བཏགས་པ་སྟེ་སྒྲོ་བཏགས་གྱི་ཡུལ་ཅན་ཡིན་ནོ། ། གཉིས་པ་ཆགས་སོགས་རྒྱུ་མེད་དུ་ཐལ་བ་ནི། ཆགས་སོགས་ལ་རྒྱུ་གཞན་རིགས་པས་ཁེགས་ཤིང་སྐལ་མཉམ་སྟེ་རིགས་འདྲའི་རྒྱུར་བྲལ་བར་ཁྱེད་ཀྱིས་ཁས་བླངས་པའི་ཕྱིར་རོ། ། འདོད་ན་ཆགས་སོགས་ཡུལ་དང་དུས་དང་རང་བཞིན་ངེས་པ་མེད་པར་སྐྱེ་བར་འགྱུར་ཞེས་སྦྱར་ཏེ།

རེས་འགའ་བ་མ་ཡིན་པར་ཐལ་ཞེས་པའི་དོན་ཏོ། །གསུམ་པ་རྒྱུ་གཞན་ལས་སྐྱེ་བ་དགག་པ་ནི། ཆགས་སོགས་རྒྱུ་མེད་མ་ཡིན་ཏེ་འབྱུང་བ་ལས་སྐྱེ་བའི་ཕྱིར་རོ་ཞེ་ན། འོ་ན་ཆགས་སོགས་ཀྱི་རྒྱུ་མ་ཚང་བ་མེད་པའི་འབྱུང་བ་རྟག་ཏུ་ཉེ་བར་གནས་པའི་ཕྱིར། འདོད་ཆགས་ལ་སོགས་པའི་བློ་རྣམས་ཀུན་གང་ཟག་ཐམས་ཅད་ཀྱི་རྒྱུད་ལ་དུས་ཀུན་གྱི་ཚེ་སྐྱེ་བར་འགྱུར་རོ། ། རྒྱུ་ཚང་ཞིང་གེགས་མེད་པ་ཡོད་ཀྱང་མི་སྐྱེ་ན་ཐམས་ཅད་ཀྱི་ཚེ་མི་སྐྱེ་བར་འགྱུར་རོ། ། གསུམ་པ་བདེན་པའི་རྣམ་པ་བསྟན་པ་ལ་བཞི་ལས་མི་རྟག་པའི་རྣམ་པ་ནི། དེ་ནི་ཞེས་པ་སྟེ། རྟག་ན་དུས་ཐམས་ཅད་ཀྱི་ཚེ་དམིགས་པར་ཐལ། ཞེས་པའི་དོན་ཏོ། ། གཉིས་པ་དུཿཁའི་རྣམ་པ་ནི་ཕུང་པོ་དེ་ནི་དུཿཁ་ཡིན་ཏེ་བདག་དང་བདག་གིར་འཛིན་པ་ལ་སོགས་པའི་ཉེས་པའི་རྟེན་ཡིན་པའི་ཕྱིར་དང༌། རྒྱུའི་གཞན་དབང་དུ་གྱུར་པའི་ཕྱིར་བྲན་བཞིན་ནོ། ། གསུམ་པ་བདག་མེད་པའི་རྣམ་པ་ནི་བདག་མིན་ཞེས་པ་ཕུང་པོ་ལྔ་བདག་གི་རང་བཞིན་མིན་ཏེ། བདག་དང་མཚན་ཉིད་མི་མཐུན་པའི་ཕྱིར་རོ། ། འདི་ལྟར་བདག་ནི་རྟག་པ་དང་གཅིག་པུ་དང་རང་དབང་ཅན་ཡིན་ལ། ཕུང་པོ་ནི་མི་རྟག་ཅིང་དུ་མ་དང་རྒྱུའི་གཞན་དབང་ཅན་ཡིན་པའི་ཕྱིར་རོ། ། བཞི་བ་སྟོང་བའི་ངོ་བོ་ནི། ཕུང་པོ་ལྔ་བོ་དེ་དོན་གཞན་གྱི་བདག་གིས་ཀྱང་སྟོང་པ་ཡིན་ཏེ། ཕུང་པོ་ལས་ཐ་དད་པའི་བདག་གམ། བརྗོད་དུ་མེད་པའི་བདག་གིས་བྱིན་གྱིས་བརླབས་པ་མིན་པའི་ཕྱིར་རོ། ། གཉིས་པ་དེ་བསྒྲུབ་པའི་རྟགས་དགོད་པ་ནི། ། བདག་དེ་ཕུང་པོ་ལྔ་བྱིན་གྱིས་རློབ་པ་པོ་མིན་ཏེ། ཕུང་པོ་ལ་ཕན་འདོགས་པའི་རྒྱུ་མིན་པའི་ཕྱིར་རོ། ། གསུམ་པ་དེའི་ཕྱོགས་ཆོས་བསྒྲུབ་པ་ལ་གཉིས་ཏེ། དོན་བྱེད་ནུས་པས་སྟོང་པ་དང༌། ལྡོག་པ་མེད་པའི་རྟགས་ཀྱིས་བསྒྲུབ་པའོ། ། དང་པོ་ལ་གཉིས་ལས། རང་རྒྱུད་ནི་བདག་ནི་ཕུང་པོ་ལ་ཕན་འདོགས་པར་བྱེད་པའི་རྒྱུ་མ་ཡིན་ཏེ། རྟག་པའང་ཇི་ལྟར་སྐྱེད་བྱེད་ཡིན།

ཞེས་པ་རིམས་དང་གཅིག་ཆར་གྱི་དོན་བྱེད་པས་སྟོང་པའི་ཕྱིར་རོ། ། ཞེས་པའི་དོན་ཏོ། ། གཉིས་པ་ཐལ་འགྱུར་ནི། བདག་སྐྱེད་བྱེད་མ་ཡིན་པ་དེའི་ཕྱིར་བདག་རྟག་པ་གཅིག་ལས་ཕུང་པོ་ལ་སོགས་པའི་འབྲས་བུ་དུ་མ་དུས་སྔ་ཕྱི་ཐ་དད་པར་སྐྱེ་བར་མི་འགྱུར་ཞེས་པ་ནི་རྟག་ཏུ་འབྲས་བུ་སྐྱེད་པའང་མི་སྐྱེད་པར་འགྱུར་ཏེ། རྟག་པ་རྐྱེན་ལ་མི་ལྟོས་པའི་ཕྱིར་རོ། ། ཅེས་པའོ་དོན་ཏོ། ། གཉིས་པ་ནི་རྒྱུ་ལྡན་རྣམས་ལ་རྒྱུ་གཞན་ཐམས་ཅད་ཚང་ཡང་འབྲས་བུ་མི་སྐྱེད་ན་འབྲས་བུ་ལྡོག་པའི་རྒྱུ་གཞན་ཞིག་མ་ཚང་བར་དཔོག་པ་ཡིན་ཏེ། ། རྒྱུ་གཞན་མི་དགོས་ན་དེ་ཉིད་ཀྱི་ཚེ་སྐྱེ་བའི་ཕྱིར་རོ། ། རྗེས་དཔག་དེ་རྒྱུ་རྟག་པ་ལ་འཇུག་མི་སྲིད་དེ། རྟག་པ་རེས་འགའ་ལྡོག་པ་མི་སྲིད་པའི་ཕྱིར་རོ། ། སྡུག་བསྔལ་གྱི་བདེན་པ་བསྟན་ཟིན་ཏོ། ། གཉིས་པ་ཀུན་འབྱུང་གི་བདེན་པ་ལ་བཞི་སྟེ། རྒྱུ་མེད་བསལ་བས་རྒྱུའི་རྣམ་པ་དང༌། རྟག་པ་གཅིག་པུའི་རྒྱུ་བསལ་བའི་སྒོ་ནས་ཀུན་འབྱུང་གི་རྣམ་པ་དང༌། ངེས་པ་མེད་པ་བསལ་བའི་སྒོ་ནས་རབ་ཏུ་སྐྱེ་བའི་རྣམ་པ་དང༌། ཉེར་ལེན་བསལ་བའི་སྒོ་ནས་རྐྱེན་གྱི་རྣམ་པའོ། དང་པོ་ལ་གསུམ་སྟེ་རང་རྒྱུད་ཀྱི་སྒོ་ནས་དུཿཁ་རྒྱུ་བཅས་སུ་བསྒྲུབ་པ་ནི། རེས་འགའ་བ་ཞེས་པའོ། ། གཉིས་པ་ཐལ་འགྱུར་གྱིས་རྒྱུ་མེད་དགག་པ་ནི། རྒྱུ་མེད་ཅེས་པའོ། གསུམ་པ་རྩོད་པ་སྤང་བ་ལ་གསུམ་ལས། དང་པོ་འདོད་པ་བརྗོད་པ་ནི། ཇི་ལྟར་ཚེར་མ་ལ་སོགས་ཀྱི། ། རྣ་བ་ཉིད་སོགས་རྒྱུ་མེད་པ། ། ཅེས་པ་ལ་ཚེར་མའི་སོགས་ཁོངས་སུ་པད་མའི་སྡོང་བོ་དང་གེ་སར་དང་ལོ་མ་ལ་སོགས་པ་སྡུད་ལ་རྣོ་བའི་སོགས་ཁོངས་སུ་དེ་དག་གི་ཁ་དོག་དང་དབྱིབས་དང་རེག་བྱ་ལ་སོགས་བསྡུས་པའོ། ། འདི་ལ་ཁ་ཅིག་ན་རེ། རི་ལ་སོགས་པའི་ངོ་བོ་ནི་རྒྱུས་བྱེད་པ་མ་ཡིན་ཏེ་རང་བཞིན་གྱིས་གྲུབ་པའི་ཕྱིར་རོ། ། འོན་ཀྱང་དེ་དག་གི་ཡུལ་དང་དུས་དང་རང་བཞིན་གནས་སྐབས་ཀྱི་ཁྱད་པར་ནི་རྒྱུ་ལ་ལྟོས་པའང་ཡོད་དོ།

། དཔེར་ན་མདུང་དང་ཁབ་ལ་སོགས་པའི་རྩེ་མོ་ནི་མགར་བའི་བྱས་པའི་ཕྱིར་རྒྱུ་ལྡན་ཡིན་ལ༑ ལྕགས་ནི་མགར་བ་ལ་མ་ལྟོས་པས་རྒྱུ་མེད་ཡིན་ནོ། ། ལྕགས་ཀྱིའང་དེ་ལ་ཡོད་པའི་འབྱུང་བ་ཆེན་པོ་བཞི་ནི། རང་བཞིན་གྱིས་གྲུབ་པའི་ཕྱིར་རྒྱུ་མེད་ཡིན་ལ་འབྱུང་བ་བཞི་པོ་དེ་ལྕགས་སུ་བསྒྱུར་བར་བྱེད་པ་ལ་མགར་བ་ལ་ལྟོས་པའི་ཕྱིར་རྒྱུ་ལྡན་ཀྱང་ཡིན་ནོ། ། ཡང་ཁྱད་པར་རྣམས་ནི་རྒྱུ་མེད་ཀྱང་ཡིན་ཏེ་རྒྱུ་མ་ངེས་པ་ལས་སྐྱེ་བའི་ཕྱིར་རོ། ། འདི་ལྟར་ཚེར་མ་དང་ཁབ་ཀྱི་རྣོ་བ་ལ་སོགས་པ་ནི་མགར་བ་དང་དེ་མ་ཡིན་པ་ལས་ཀྱང་སྐྱེ་བ་མཐོང་ངོ༌། །དཔེ་དེ་ལྟར་དུཿཁ་འདི་དག་རྒྱུ་མེད་པ་ཡིན་ནོ་ཞེས་ཁ་ཅིག་རབ་ཏུ་བརྗོད་དོ། ། གཉིས་པ་དེ་དགག་པ་ནི་གང་ཡོད་ཉིད་ན་ཞེས་པ་སྟེ། འོག་ཏུ་རྒྱ་ཤུག་གི་ས་བོན་དེ་ནི་རྒྱ་ཤུག་གི་ཚེར་མའི་རྣོ་བ་དང་དབྱིབས་འཁྱོག་པ་ལ་སོགས་པའི་རྒྱུར་རབ་ཏུ་བརྗོད་དོ། དེའི་རྗེས་འགྲོ་བྱེད་པའི་ཕྱིར་ཞེས་པ་ནི། གང་ཡོད་ཉིད་ན་ཞེས་པའི་ཚིག་རྐང་གཉིས་སོ། ། གསུམ་པ་དེ་ལ་རྩོད་པ་སྤོང་བ་ནི། ། རེག་པའང་མིག་ཤེས་ཀྱི་རྒྱུར་ཐལ་ཏེ། རེག་པ་མེད་ན་གཟུགས་མཐོང་བ་མི་སྐྱེ་བའི་ཕྱིར་རོ་ཞེ་ན། མིན་ཏེ་དུས་མཉམ་པའི་རེག་པ་དང་གཟུགས་ཕན་ཚུན་རྒྱུ་འབྲས་ཡིན་པ་ཉིད་ཀྱིས་འབྲལ་མི་ཤེས་པའི་ཕྱིར་འཐོང་བ་མིག་གི་རྣམ་པར་ཤེས་པའི་རྒྱུ་མཚན་དུ་ཐལ་བར་འདོད་པ་ཡིན་ནོ། །ཡང་ན་རེག་བྱའི་རང་བཞིན་གྱི་འབྱུང་བ་བཞི་ནི་འབྲས་བུ་གཟུགས་ཀྱི་རྒྱུ་ཡིན་པའི་ཕྱིར་མིག་ཤེས་ཀྱི་བརྒྱུད་པའི་རྒྱུ་ལ་དགོངས་པ་ཡིན་ནོ། ། མིག་ཤེས་དང་རེག་པ་ལ་དངོས་སུ་ལྡོག་པ་མེད་དེ་གཟུགས་ཡོད་ཀྱང་རེག་པ་མེད་ན་མིག་ཤེས་མི་སྐྱེ་བར་ཐལ་བའི་ཕྱིར་རོ། ། གཉིས་པ་ཀུན་འབྱུང་གི་རྣམ་པ་ནི་དུཿཁ་རྒྱུ་ལྡན་ཡིན་ཀྱང་རྒྱུ་རྐྱེན་ཀུན་ཚོགས་པ་ལ་བྱུང་བ་མ་ཡིན་ཏེ། དབང་ཕྱུག་ལ་སོགས་པ་རྟག་པ་གཅིག་པུ་ལས་སྐྱེ་བའི་ཕྱིར་རོ་ཞེ་ན་མ་ཡིན་ཏེ་རྟག་རྣམས་ཞེས་པ་དབང་ཕྱུག་དང་གཙོ་བོ་ལ་སོགས་པ་རྟག་པ་གཅིག་པུ་ལས་ཀྱང་དུཿཁ་དེ་སྐྱེ་བ་སྲིད་པ་མ་ཡིན་ཏེ་སྤྱིར་རྟག་པ་རྣམས་བཀག་པའི་ཕྱིར་རོ།

། རིགས་པ་གང་གིས་བཀག་ཅེ་ན་ནུས་མེད་ཕྱིར་ཞེས་པ་སྟེ་རྟག་པ་ལ་རིམ་དང་གཅིག་ཅར་གྱི་དོན་བྱེད་ནུས་པས་སྟོང་པའི་ཕྱིར་ཞེས་པས་བཀག་གོ ། གཞན་ཡང་རྟག་པ་གཅིག་པུ་ལས་འབྲས་བུ་སྐྱེ་ན་གཙོ་བོ་ལ་སོགས་པ་རྟག་ཏུ་འབྲས་བུ་སྐྱེད་པར་འགྱུར་ཏེ་རྐྱེན་ལ་མི་ལྟོས་པའི་ཕྱིར་རོ། ། གསུམ་པ་རབ་ཏུ་སྐྱེ་བའི་རྣམ་པ་ལ་གསུམ་སྟེ། རབ་སྐྱེའི་ངོ་བོ་དང་དེའི་རྒྱུ་མཚན་དང༌། དེ་ལ་ལུང་འགལ་སྤང་པའོ། དང་པོ་ནི་དེ་ཕྱིར་ཞེས་པ་དུ་ཁ་རྒྱུ་མེད་པ་དང་རྟག་པ་ལས་སྐྱེ་བ་མི་འཐད་པ་དེའི་ཕྱིར་མི་རྟག་པ་ཅིག་རྒྱུ་ཡིན་ནོ། མི་རྟག་པ་ཡང་ལས་དང་ལུས་དང་མ་རིག་པ་ལ་སོགས་པ་དེ་མ་ཐག་པའི་རྒྱུར་མི་འཐད་པས་དཔྱད་ན་སྲིད་འདོད་རྒྱུ་ཡིན་ནོ། ། དེའང་མ་འོངས་པའི་གནས་དང་ལུས་དང་ལོངས་སྤྱོད་ལ་མངོན་པར་དགའ་བའོ། ། གཉིས་པ་ནི་དེ་རབ་སྐྱེ་ཡིན་པ་གང་གི་ཕྱིར་ཞེ་ན་མི་རྣམས་ཡུལ་གྱི་ཁྱད་པར་ཞེས་པ་མི་ལ་སོགས་པའི་སེམས་ཅན་རྣམས་ཡུལ་གྱི་ཁྱད་པར་ཏེ། གནས་དང་ལུས་དང་ལོངས་སྤྱོད་ལ་སོགས་པ་ཡོངས་སུ་འཛིན་པའམ་ལེན་པ་ནི་དེ་ཐོབ་པར་འདོད་པའི་བསམ་པ་སྲེད་པས་བྱས་པའི་ཕྱིར་རོ། ། ཡོངས་སུ་འཛིན་པ་དང་ཀུན་ཏུ་འཛིན་པ་ནི་ལེན་པའི་མིང་གི་རྣམ་གྲངས་ཡིན་ཏེ་སྲེད་པའི་རྐྱེན་གྱིས་ལེན་པ་ཞེས་འབྱུང་བའི་ཕྱིར་རོ། ། གསུམ་པ་ནི་སྲིད་པའི་སྲེད་པ་གཅིག་པུ་ཀུན་འབྱུང་ཡིན་ན་མདོ་ལས་དེ་ལ་ཀུན་འབྱུང་བ་འཕགས་པའི་བདེན་པ་གང་ཞེ་ན། གང་སྲེད་པ་འདི་ནི་ཡང་སྲིད་པར་འབྱུང་བ་ཅན་དགའ་བའི་འདོད་ཆགས་དང་ལྡན་པ་དེ་དང་དེ་ལ་མངོན་པར་དགའ་བ་ཅན་ཏེ། འདི་ལྟར་སྟེ་འདོད་པའི་སྲེད་པ་དང༌། སྲིད་པའི་སྲེད་པ་དང༌། འཇིག་པའི་སྲེད་པའོ་ཞེས་སྲེད་པ་དང་འགལ་ཞེ་ན། མ་ཡིན་ཏེ་དེ་ནི་སྲིད་འདོད་ཅེས་ཤོ་ལོ་ཀ་གཅིག་སྟེ་སྔར་བསྟན་པའི་སྲེད་པ་དེ་ནི། ཁམས་གསུམ་གྱི་གནས་དང་ལུས་དང་ལོངས་སྤྱོད་ལ་མངོན་པར་དགའ་བའི་སྲིད་པའི་སྲེད་པའོ། བདེ་བ་དང་འཕྲད་པར་འདོད་པ་ནི་འདོད་པའི་སྲེད་པའོ།

དུཿཁ་དང་བྲལ་བར་འདོད་པ་ནི་འཇིག་པའི་སྲེད་པའོ། ། དེས་ན་སྔ་མ་ནི་འཁོར་བ་སྤྱི་ལ་སྲེད་པ་ཡིན་ལ། ཕྱི་མ་གཉིས་ནི་བྱེ་བྲག་ལ་སྲེད་པ་ཡིན་པས་འགལ་བ་མེད་དོ། ། ཡང་ན་འདོད་ཁམས་ཀྱི་སྐྱེ་བ་ལ་དགའ་བ་ནི་འདོད་པའི་སྲེད་པའོ། ཁམས་གོང་མ་གཉིས་ཀྱི་སྐྱེ་བ་ལ་དགའ་བ་ནི་སྲིད་པའི་སྲེད་པའོ། ། དེ་དག་གི་མི་འདོད་པ་དང་བྲལ་བར་འདོད་པ་ནི་འཇིག་པའི་སྲེད་པའོ། ། བཞི་བ་རྐྱེན་གྱི་རྣམ་པ་ལ་གསུམ་སྟེ། སེམས་ཀྱིས་ཡང་སྲིད་ལེན་པའི་རྐྱེན་སྲེད་པར་བསྟན་པ་དང༌། དེ་ལ་ལུང་དགོད་པ་དང༌། ལུས་དང་མཚུངས་པ་སྤང་པའོ། ། དང་པོ་ནི་བདག་ཏུ་ཞེས་པ་སྟེ་འོག་ཏུ་སྲེད་པ་གསུམ་པོ་དེ་ནི་སྲེད་པའི་རྟེན་ཏེ་རྐྱེན་ཡིན་ཞེས་སྦྱཽར་རོ། དེ་ཉེར་ལེན་ནི་མ་ཡིན་ཏེ་སྲེད་པ་མེད་ཀྱང་སྙིང་རྗེ་དང་སྨོན་ལམ་གྱི་ལ་སོགས་པས་ཀྱང་སྐྱེ་བ་ལེན་པའི་ཕྱིར་རོ། ། དེས་ན་ཉེར་ལེན་ནི་སེམས་ཡིན་ལ་རྐྱེན་སྲེད་པ་དང་སྙིང་རྗེ་ལ་སོགས་པའི་སྟོབས་ཀྱིས་སྐྱེ་བ་བཟང་ངན་དུ་ལེན་པ་ཡིན་ནོ། ། སྲེད་པ་དེ་འཁོར་བའི་རྐྱེན་ཡིན་པའི་རྒྱུ་མཚན་ཅིས་ཞེ་ན། ཡུལ་འདམ་དུ་ཡོད་པའི་ཚེ་བཟང་པོ་དོན་དུ་གཉེར་ལ། འདམ་དུ་མེད་པའི་ཚེ་ཕག་གི་མངལ་ལ་སོགས་པ་དམན་པའི་གནས་ཀུན་ལའང་རབ་ཏུ་འཇུག་པར་འགྱུར་བ་དེའི་ཕྱིར་ཏེ་དུད་འགྲོ་མོ་ལ་འཇུག་པ་བཞིན་ནོ། ། དམན་པའི་གནས་ལ་སྲེད་པ་འགལ་ལོ་ཞེ་ན། བདེ་མིན་བདེ་བར་འདུ་ཤེས་པས། ། ཞེས་པ་ཕྱིན་ཅི་ལོག་བཞིས་འཇུག་པའི་ཕྱིར་རོ། ། ཕྱིན་ཅི་ལོག་ཏུ་འཛིན་པ་ཡང་བདག་ཏུ་ཆགས་པའི་རྒྱུ་ཉིད་ལས་ཏེ་མ་རིག་པས་བློ་བསླད་པའི་ཕྱིར་རོ། ། གཉིས་པ་ནི་ཆགས་བྲལ་ཅེས་པའི་རྐང་པ་གཉིས་སོ། ། གསུམ་པ་ལ་གཉིས་ལས་འདོད་པ་བརྗོད་པ་ནི། ལུས་མེད་ཅེས་པ་རྐང་པ་གཉིས་སོ། ། གལ་ཏེ་ལྡོག་པ་ངེས་པས་ཆགས་པ་སྐྱེ་བ་ལེན་པའི་རྒྱུ་ཡིན་ན། ལུས་ཀྱང་འདོད་ཆགས་ཀྱི་རྒྱུར་འགྱུར་ཏེ་ལུས་མེད་ན་ཆགས་པ་མ་མཐོང་བའི་ཕྱིར་རོ། ། འོ་ན་གཟུགས་མེད་ཁམས་པ་ལ་ཆགས་པ་མེད་པར་འགྱུར་རོ།

། འོ་ན་ཁྱེད་ལའང་འཕགས་པ་རྣམས་སྙིང་རྗེ་ལ་སོགས་པས་སྐྱེ་བ་མི་ལེན་པར་འགྱུར་རོ་ཞེས་ཟེར་རོ། ། འདི་དགག་པ་ལ་གསུམ་ལས་དང་པོ་འདོད་པའི་ལན་ནི། ། ཡུལ་བཞིན་དུ་ལུས་ཀྱང་རེས་འགའ་འདོད་ཆགས་ཀྱི་རྐྱེན་དུ་ཁས་བླངས་པའི་ཕྱིར་འདོད་པ་ཡིན་ནོ། ། གཉིས་པ་དེ་ལ་སྔར་གྱི་ཁས་བླངས་དང་འགལ་བ་སྤང་བ་ནི། སྔར་ལུས་བློའི་རྒྱུར་འདོད་པ་བཀག་པ་དང་འགལ་ཞེ་ན། སྔར་ལུས་བློའི་ཉེར་ལེན་ཡིན་པ་བསལ་བ་ཡིན་གྱི། འགའ་ཞིག་གི་ཚེ་རྐྱེན་བྱེད་པ་བཀག་པ་མེད་པས་འགལ་བ་མེད་དོ། ། གསུམ་པ་རྒྱང་འཕེན་པའང་དེ་ལྟར་འདོད་ན་སྲིད་པ་གཞན་གྲུབ་པར་ཐལ་བ་ལ་གསུམ་སྟེ་ཐལ་བ་དངོས་དང༌། ཉེས་སྤོང་གི་ལན་དགག་པ་དང༌། སྐྱེ་བ་རྒྱུ་གསུམ་པ་ཅན་དུ་གསུངས་པ་དང་འགལ་བ་སྤང་བའོ། ། དང་པོ་ནི་སངས་རྒྱས་པས་རྒྱུ་རྐྱེན་དུ་འདོད་པའི་རིགས་པ་འདིའི་རྗེས་སུ་འབྲང་ནས་ཁྱེད་ཀྱང་སེམས་སྔ་མ་ཆགས་པའི་ཉེར་ལེན་དང་ལུས་སྔ་མ་ཆགས་པ་ཕྱི་མའི་རྐྱེན་དུ་འདོད་དོ་ཞེ་ན༑ འོ་ན་རང་ཉིད་ཀྱི་འདོད་པ་ཕྱི་མ་འདིས་རང་ཉིད་ཀྱི་འདོད་པ་སྔ་མ་སྐྱེ་བ་སྔ་མ་མེད་པ་ལ་གནོད་པར་འགྱུར་ཏེ།

 ། དེ་ལྟ་བུ་རྒྱུ་རྐྱེན་གྱི་ཚོགས་པ་སྐྱེ་བའི་སྔ་རོལ་ནའང་ཡོད་དགོས་པ་དེའི་སྔ་རོལ་དང་དེའི་སྔ་རོལ་ནའང་ཡོད་དགོས་པས་སྲིད་པ་གཞན་གྲུབ་པར་ཐལ་བའི་ཕྱིར་རོ། ། གཉིས་པ་ནི་ཁ་ཅིག་ན་རེ་འདོད་ཆགས་ལུས་ཀྱི་རྒྱུ་མ་ཡིན་ཏེ་ལུས་སྐྱེ་བ་དང་འདོད་ཆགས་ལྷན་ཅིག་འབྱུང་བས་དེས་ལུས་ལ་ཕན་མི་འདོགས་པའི་ཕྱིར་རོ། ། དེ་ཉིད་ཀྱང་ལུས་སྐྱེ་བ་ལ་ཆགས་པ་མཐོང་གི་སྔར་མ་མཐོང་བའི་ཕྱིར་ཞེ་ན། འོ་ན་ལུས་ཀྱང་འདོད་ཆགས་ལ་སོགས་པའི་རྒྱུ་མ་ཡིན་པར་འགྱུར་ཏེ་དུས་མཉམ་པའི་ཕྱིར་རོ། ། དེ་ལྟར་ན་རྒྱུ་མེད་དང་རྒྱུ་གཞན་ལས་སྐྱེ་བ་ཁེགས་པས་འདོད་ཆགས་ལ་སོགས་པ་ཆོས་ཅན་སྐལ་མཉམ་པ་སྟེ་རིགས་མཐུན་སྔ་མ་ལས་སྐྱེ་བར་འགྱུར་ལ་འདོད་ན་སྐྱེ་བ་ལེན་པའི་སྔ་རོལ་དུ་འདོད་ཆགས་གྲུབ་པའི་ཕྱིར་སྐྱེ་བ་སྔ་མ་གྲུབ་པར་འགྱུར་རོ། ། གསུམ་པ་ནི་སྲེད་པ་གཅིག་པུ་རྒྱུ་ཡིན་ན། ། མ་རིག་ལས་དང་སྲེད་ལས་བྱུང༌། རིག་མཛོད་ཅེས་པ་དང་འགལ་ཞེ་ན། ། འདིའི་ལན་ལ་གསུམ་ལས་དང་པོ་མ་རིག་པ་རྒྱུར་མི་སྟོན་པའི་རྒྱུ་མཚན་ནི། མི་ཤེས་སྲིད་པའི་རྒྱུ་ཡིན་ཡང༌། ། མ་བརྗོད་ཅེས་པ་སྟེ་དེ་མ་ཐག་པའི་རྒྱུ་མ་ཡིན་པའི་ཕྱིར་མ་བརྗོད་དེ་ལོག་ཤེས་ཡོད་ཀྱང་སྲེད་པ་མེད་ན་དུང་གསེར་དུ་མཐོང་ཡང་དེ་ལེན་པ་ལ་མི་འཇུག་པ་བཞིན་ ནོ། ། གཉིས་པ་སྲེད་པ་ཁོ་ན་རྒྱུར་འཆད་པའི་རྒྱུ་མཚན་ནི། སྲེད་པ་ཉིད་བཤད་པ་ཞེས་པ་སྟེ། འཁོར་བར་ཕུང་པོ་ལྔའི་རྒྱུན་འཕེན་ཅིང་དེ་ལེན་པ་ལ་སྐུལ་བར་བྱེད་པའི་ཕྱིར་དང་དེ་མ་ཐག་པ་སྟེ་བར་དུ་ཆོད་པའི་རྒྱུ་ཡིན་པའི་ཕྱིར་རོ། ། གསུམ་པ་ལས་ཀྱང་དེར་མི་སྟོན་པའི་རྒྱུ་མཚན་ནི། ལས་ཀྱང་མིན་ཞེས་པ་སྟེ་སྲེད་པ་དེ་ཡོད་ན་སྐྱེ་བ་ཡོད་ལ་སྲེད་པ་མེད་ན་ལས་ཡོད་ཀྱང་སྐྱེ་བ་མི་ལེན་པའི་ཕྱིར་ཏེ་སྲེད་པ་མེད་ན་ལས་ཀྱི་ཐོབ་པའི་རྒྱལ་སྲིད་ལ་སོགས་པའང་འདོར་བ་བཞིན་ནོ། ། དེས་ན་ལས་རྐྱང་བ་ཟད་པས་ཐར་པ་མི་ཐོབ་སྟེ་སྲེད་པ་དེ་ཡོད་ན་ལས་ཟད་པ་མི་སྲིད་པའི་ཕྱིར་རོ།

། ཀུན་འབྱུང་གི་བདེན་པ་བཤད་ཟིན་ཏོ། ། འགོག་པའི་བདེན་པ་ལ་གཉིས་ཏེ། དུཿཁ་འགགས་པ་སྲིད་པར་བསྒྲུབ་པ་དང༌། ། དེ་ལ་རྩོད་པ་སྤང་བའོ། དང་པོ་ནི་ཁ་ཅིག་ན་རེ་དུཿཁ་འགག་པ་མི་སྲིད་དེ་རྟག་པའི་ཕྱིར་ཞེ་ན། མ་ཡིན་ཏེ་དུཿཁ་དེ་ནི་གཏན་དུ་གནས་པ་མ་ཡིན་ཏེ་རྒྱུ་ལྡན་ཡིན་པའི་ཕྱིར་རོ། ། རྒྱུ་ལྡན་ལ་གཏན་དུ་གནས་པ་འགལ་ཏེ་རྒྱུ་མ་ཚང་བ་སྲིད་པའི་ཕྱིར་དང༌། ཚང་ཡང་སྟོང་ཉིད་རྟོགས་པ་ལ་སོགས་པའི་གེགས་སྲིད་པའི་ཕྱིར་རོ། ། འགོག་པ་དེ་ཞི་བའང་ཡིན་ཏེ། དེ་ལ་ཆགས་སྡང་མེད་པའི་ཕྱིར་རོ། ། དེ་གྱ་ནོམ་བའང་ཡིན་ཏེ། དེ་བས་བཟང་བའི་ཐར་བ་མེད་པའི་ཕྱིར་རོ། ། ངེས་པར་འབྱུང་བའང་ཡིན་ཏེ་སླར་མི་ལྡོག་པའི་ཕྱིར་རོ། ། གཉིས་པ་རྩོད་པ་སྤང་བ་ལ་བཞི་སྟེ། ཐར་བ་མི་སྲིད་པ་སྤང་བ་དང༌། འབད་པ་མི་བྱེད་པར་ཐལ་བ་སྤང་བ་དང༌། བདག་འཛིན་རྒྱུར་བསྒྲུབ་པ་ལ་ཧ་ཅང་ཐལ་བ་སྤང་བ་དང༌། བདག་ཡོད་པའི་སྒྲུབ་བྱེད་དགག་པའོ། ། དང་པོ་ནི་སེམས་ཅན་འདི་དག་འཁོར་བའི་ཆོས་ཅན་ཡིན་པའི་ཕྱིར་ཐར་བ་མེད་པར་འགྱུར་ཏེ། ། མེའི་ཚ་བ་བཞིན་ཞེ་ན། དེ་སྐྱོན་མ་ཡིན་ཏེ་དོན་དམ་པར་ཐལ་བ་མེད་པར་འདོད་པའི་ཕྱིར་རོ། འདི་ལྟར་གང་བཅིང་བ་དེ་ལ་ཐར་པ་མེད་དེ་བཙོན་བཞིན་ནོ། ། གང་གྲོལ་བ་དེ་ལའང་ཐར་པ་མེད་དེ་བཅིངས་པ་མེད་པའི་ཕྱིར་རོ། ། གཞན་ཡང་ཐར་པ་ཐོབ་པའི་གང་ཟག་མེད་ཕྱིར་ཡང་ཐར་པ་མེད་དོ། ། ཡང་ན་རྟགས་དེ་མ་གྲུབ་པའི་ཕྱིར་ཏེ། འདི་ལྟར་ཕྱིས་གྲོལ་བའི་དུས་ན་དེ་འཁོར་བའི་ཆོས་ཅན་མ་ཡིན་ལ། ། སྔར་མ་དག་པའི་དུས་ནའང་འཁོར་བའི་ཆོས་ཅན་མ་ཡིན་ཏེ་སྐད་ཅིག་ནི་ཡུན་ཐུང་བས་དུས་གསུམ་དུ་འཁོར་བ་མི་སྲིད་པའི་ཕྱིར་དང༌། རྒྱུན་ཀྱང་དོན་དམ་པར་མེད་པའི་ཕྱིར་རོ། ། གཉིས་པ་ལ་གསུམ་སྟེ། གཞི་ཐ་དད་ཀྱང་ཧ་ཅང་ཐལ་བ་མེད་པ་དང༌། བདག་མེད་ཀྱང་ལམ་ལ་བརྩོན་པ་མི་འགལ་བ་དང༌། ཆགས་བྲལ་འཁོར་བར་གནས་པ་མི་འཐད་པའི་རྩོད་པ་སྤང་པའོ། ། དང་པོ་ནི་གལ་ཏེ་བཅིངས་པ་ལ་གྲོལ་བ་མེད་ཅིང་གྲོལ་བ་ལའང་བཅིངས་པ་མེད་པས་ཐར་པ་མེད་པར་འདོད་ན་བཅིངས་གྲོལ་གཞི་ཐ་དད་དུ་འགྱུར་རོ།

། དེ་ལྟར་ན་གཞན་གྱིས་ལམ་ལ་འབད་པས་གཞན་གྱིས་ཐར་བ་ཐོབ་པར་ཐལ་བ་དང༌། ལས་འབྲས་ཀྱི་འབྲེལ་བ་མི་འཐད་པར་འགྱུར་ལ་འདོད་ན་རྟོག་ལྡན་ལམ་ལ་འབད་པ་མི་བྱེད་པར་འགྱུར་རོ་ཞེ་ན། འདིར་རེ་ཞིག་དེ་ཁོ་ན་ཉིད་མཐོང་བ་ལ་དེ་ལྟར་ཐལ་བ་བརྗོད་ན་ནི་དེའི་བློ་ངོར་འདོད་པ་ཡིན་ཏེ་བཅིངས་གྲོལ་གཉིས་དང་ལས་འབྲས་གཉིས་གཞི་གཅིག་ལ་འདུ་བ་མི་སྲིད་པའི་ཕྱིར་རོ། ། དེ་དག་འཁོར་བ་སྤང་བ་དང་ཐར་པའི་དོན་དུ་འབད་པར་བྱེད་པའང་མ་ཡིན་ཏེ། འཁོར་འདས་མཉམ་པ་ཉིད་དུ་རྟོགས་པའི་ཕྱིར་རོ། ། འོན་ཏེ་སོ་སོ་སྐྱེ་བོ་ལ་ལྟོས་ནས་བརྗོད་ན་རྟགས་མ་གྲུབ་པ་ཡིན་ཏེ། གཅིག་ཏུ་སྒྲོ་བཏགས་པའི་ཕྱིར་བཅིང་གྲོལ་གཉིས་གཞི་གཅིག་པ་ཡིན་ནོ། ། དེ་དག་འཁོར་བ་སྤང་བ་དང་ཐར་པའི་དོན་དུ་འབད་པ་བྱེད་པའང་ཡིན་ཏེ། ཇི་སྲིད་བདག་ཏུ་ཆགས་པ་བཅོམ་པ་དེ་སྲིད་དུ་བདག་དེ་ནི་དུཿཁས་ཡོངས་སུ་གདུང་པར་སྒྲོ་བཏགས་ནས། གཏང་སྙོམས་ཀྱི་རང་བཞིན་དུ་གནས་པ་མེད་དེ་འཁོར་འདས་ཀྱི་བླང་དོར་ལ་འབད་པ་བྱེད་པ་ཡིན་ཏེ། དེ་དག་མཉམ་ཉིད་དུ་མ་རྟོགས་པའི་ཕྱིར་རོ། ། གཉིས་པ་ནི་གྲོལ་བ་པོའི་བདག་མེད་པའི་ཕྱིར་ལམ་ལ་བརྩོན་པ་མི་འཐད་ཅེ་ན། གྲོལ་བ་པོའི་བདག་བདེན་པ་མེད་ན་ཡང་ལོག་པར་སྒྲོ་བཏགས་པའི་བདག་ཡོད་པས་དེའི་དུཿཁ་དེ་ཉིད་གཞོམ་པར་བྱ་བའི་ཕྱིར་བརྩོན་པར་བྱེད་དེ་དུཿཁ་ལ་བདག་སྒྲོ་བཏགས་པ་དེ་སྲིད་དུ་བདེ་བ་མེད་པའི་ཕྱིར་རོ། ། གསུམ་པ་ཆགས་བྲལ་གནས་པ་ལ་རྩོད་པ་སྤང་བ་ལ་གཉིས་ཏེ། གནས་པའི་རྒྱུ་ལས་དང་བརྩེ་བར་བསྟན་པ་དང༌། དེ་དག་ལ་རྩོད་པ་སྤང་བའོ། ། དང་པོ་ནི་ཆགས་བྲལ་འཁོར་བར་རྒྱལ་པོ་ལ་སོགས་པའི་སྐྱེ་བ་ལེན་པ་མི་འཐད་དེ། བདག་བདེ་བ་ལ་རེ་བ་མེད་པའི་ཕྱིར་རོ་ཞེ་ན། ཆགས་བྲལ་འཁོར་བར་གནས་པའི་རྒྱུ་མཚན་ནི་གཞན་དུ་ཁ་དང་བྲལ་བར་འདོད་པའི་བརྩེ་བའི་སྒོ་ནས་ཡིན་གྱི་བདག་ཉིད་སྲིད་པ་ལ་བསྐམ་པའི་ཕྱིར་མ་ཡིན་པས་སྐྱོན་མེད་དོ།

ཡང་ན་སྔོན་བྱས་པའི་ལས་ཀྱི་ཤུགས་ཀྱིས་ཕུང་པོའི་རྒྱུན་རང་གི་ངང་གིས་གནས་པ་ཡིན་ནོ། ། འོ་ན་བརྩེ་བ་དང་ལས་ཀྱང་སྤོང་བར་ཐལ་ཏེ་འཁོར་བར་འཕེན་པའི་ཕྱིར་རོ་ཞེ་ན། སྐྱོན་མེད་དེ་སྲིད་པའི་ཉེས་པས་མི་གོས་པའི་ཕྱིར་རོ། ། གཉིས་པ་རྩོད་པ་སྤང་པ་ལ་གསུམ་སྟེ། ལས་ཀྱིས་གནས་པ་ལ་རྩོད་པ་སྤང་བ་དང༌། བརྩེ་བས་གནས་པ་ལ་རྩོད་པ་སྤང་བ་དང༌། ། དེ་གཉིས་ཀ་ལ་རྩོད་པ་སྤང་བའོ། ། དང་པོ་ནི་སྔོན་གི་ལས་ལ་སྐྱེ་བ་གཞན་འཕེན་པའི་ནུས་པའང་ཡོད་པར་འགྱུར་ཏེ། འདིར་གནས་པའི་ནུས་པ་ཡོད་པའི་ཕྱིར་རོ། ། དེ་ལྟ་མ་ཡིན་ན་གནས་པའི་ནུས་པའང་མེད་པར་འགྱུར་རོ་ཞེ་ན་གནས་པའི་ནུས་པ་མེད་པ་མ་ཡིན་ཏེ་སྔོན་གྱི་ལས་ཀྱིས་འཕང་བའི་ཕུང་པོ་ལ་ལྡོག་པ་མེད་པར་འདོད་པའི་ཕྱིར་རོ། ། འདི་ལྟར་དེ་རང་གི་ངང་གིས་མི་ལྡོག་པའི་ཕྱིར་དང་ཆགས་བྲལ་ནི་དེ་སྤོང་བ་ལ་འབད་པ་མི་བྱེད་པ་ཡིན་ཏེ་དེས་དེ་ལ་གནོད་པ་མེད་པ་དེ་ཉིད་ཀྱིས་དེ་སྤོང་བར་འདོད་པ་མེད་པའི་ཕྱིར་རོ། ། སྲེད་པ་ཟད་པ་འཕགས་པའི་རྒྱུད་ལ་ཡོད་པའི་ལས་དེས་སྲིད་པ་གཞན་འཕེན་ནུས་པའང་མ་ཡིན་ཏེ་ལས་དེའི་ལྷན་གཅིག་བྱེད་པའི་རྐྱེན་མ་འོངས་པའི་ལུས་ལ་མངོན་པར་དགའ་བའི་སྲེད་པ་ཟད་པའི་ཕྱིར་རོ། ། གཉིས་པ་ལ་གསུམ་སྟེ། བརྩེ་བ་ཡོད་ན་ཆགས་བྲལ་བདག་ལྟ་ཅན་དུ་ཐལ་བ་སྤང་བ་དང༌། འདོད་ཆགས་ཅན་དུ་ཐལ་བ་སྤང་བ་དང༌། ཞེ་སྡང་ཅན་དུ་ཐལ་བ་སྤང་བའོ། དང་པོ་ནི་གལ་ཏེ་ཆགས་བྲལ་ལ་བརྩེ་བ་ཡོད་ན། སེམས་ཅན་དུ་ལྟ་བ་མ་སྤངས་པར་འགྱུར་ཏེ། དེ་ནི་སེམས་ཅན་ལ་དམིགས་ནས་སྐྱེ་བའི་ཕྱིར་རོ། ། དེ་སྤང་ནའང་སྙིང་རྗེ་མེད་པ་འགྱུར་རོ་ཞེ་ན། མ་ཡིན་ཏེ་འོག་ཏུ་ཆགས་བྲལ་ལ་བརྩེ་བ་སྐྱེ་བ་གང་ཡིན་པ་དེ་སེམས་ཅན་དུ་ལྟ་བ་དང་རྗེས་སུ་འབྲེལ་བ་ཅན་མ་ཡིན་ཏེ་དུ་མ་ཆོས་ཙམ་གྱི་སེམས་ཅན་ལ་དམིགས་ནས་དེ་སྐྱེ་བའི་ཕྱིར་རོ། ། དེ་ཉིད་ཀྱང་དུཿཁ་ཤེས་པ་ཞེས་པ་འཕགས་པས་དུཿཁའྀ་བདེན་པ་ལ་དམིགས་ནས་མི་རྟག་པ་ལ་སོགས་པ་བཞིར་མངོན་སུམ་དུ་ཤེས་པའི་ཕྱིར་རོ།

། དེ་གང་ལས་སྐྱེ་ཞེ་ན་འགལ་མེད་པ་སྟེ་འགལ་རྐྱེན་ཞེ་སྡང་མེད་པའི་རྒྱུད་ལའོ། ། དེ་མ་ཐག་པའི་རྐྱེན་གང་ལས་སྐྱེ་ཞེ་ན། འདུ་བྱེད་སྔ་མ་ཞེས་པ་ཡང་དང་ཡང་དུ་གོམས་པ་སྔོན་དུ་སོང་བ་ལས་སོ། ། ཇི་ལྟར་སྐྱེ་ན་དངོས་ཆོས་ཏེ་དངོས་པོ་ནི་སེམས་ཡིན་ལ་དེའི་ཆོས་ཉིད་ཀྱི་ཚུལ་གྱིས་སེམས་ལ་ཁྱབ་པར་སྐྱེ་བ་སྟེ་མེ་ལ་ཚ་བས་ཁྱབ་པ་བཞིན་ནོ། ། རྒྱན་ལས་འདི་ལྟར་འཆད་དེ་འོག་ཏུ་བརྩེ་བ་སྐྱེ་ཞེས་དྲང་ངོ༌། ། གང་ལ་སྐྱེ་ཞེ་ན་སེམས་ཅན་ཐམས་ཅད་དུཿཁ་གསུམ་དང་ལྡན་པར་ཤེས་པའི་འཕགས་པ་ལ་སྐྱེའོ། ། ཇི་ལྟར་སྐྱེ་ཞེ་ན་སེམས་ཅན་མ་ལུས་པ་དང་འགལ་བ་མེད་པ་སྟེ་ཐམས་ཅད་ལ་ཁྱབ་པའི་སྙིང་རྗེ་སྐྱེ་བའོ། ། མདོར་ན་སེམས་ཅན་ཐམས་ཅད་ཀྱི་དུཿཁའི་རྩ་བ་བདག་འཛིན་སྤང་བར་འདོད་པའི་སྙིང་རྗེ་ཡིན་པའི་ཕྱིར་སེམས་ཅན་དུ་ལྟ་བ་དང་འབྲེལ་བ་མ་ཡིན་ནོ། ། ཞེས་གསུང་ངོ༌། གཉིས་པ་ནི་བརྩེ་ལྡན་ཆགས་པ་ཅན་དུ་འགྱུར་ཏེ། ཡུལ་མི་འདོར་བའི་ཕྱིར་རོ་ཞེ་ན། ཡུལ་མི་འདོར་བ་ཙམ་མཚུངས་ཀྱང་འདི་གཉིས་ཁྱད་པར་ཆེ་སྟེ། ཡུལ་གཙང་བ་ལ་སོགས་པའི་བདག་ཉིད་མ་ཡིན་པའི་གཟུགས་ལ་སོགས་པའི་ཆོས་ལ་དམིགས་ནས་ཡུལ་དེའི་བདག་ཉིད་ལས་གཞན་པའི་གཙང་བ་ལ་སོགས་པའི་ཆོས་སྒྲོ་བཏགས་པ་ལས་ཞེན་པའི་རྣམ་པ་ཅན་དུ་འབྱུང་ལ། རྒྱུ་ཡང་ཚུལ་བཞིན་མ་ཡིན་པ་ཡིད་ལ་བྱེད་པ་ལས་སྐྱེ་ཞིང་འབྲས་བུ་ཡང་ངན་སོང་དུ་འཕེན་པ་ཡིན་ནོ། ། བརྩེ་བ་ནི་ཡུལ་གཞན་དུཿཁ་དང་ལྡན་པའི་ཕུང་པོའི་རྒྱུན་ཙམ་མངོན་སུམ་དུ་རིག་པ་ལ་བརྟེན་ནས་དེ་དང་བྲལ་བར་འདོད་པའི་རྣམ་པ་ཅན་དུ་འབྱུང་བ་ཡིན་ནོ། ། གསུམ་པ་ནི་བརྩེ་ལྡན་ཞེ་སྡང་ཅན་དུ་འགྱུར་ཏེ་བརྩེ་བའི་ཡུལ་ལ་གཞན་གྱིས་གནོད་པ་བྱས་ན་ཞེ་སྡང་སྐྱེ་བའི་ཕྱིར་རོ་ཞེ་ན་འཕགས་པ་ལ་ཉེས་པ་ཐམས་ཅད་ཀྱི་རྩ་བ་སེམས་ཅན་དུ་འཛིན་པ་མེད་པའི་ཕྱིར་གཞན་གྱིས་གནོད་པ་བྱས་ཀྱང་ཁོང་ཁྲོ་མི་སྐྱེ་ཞེས་པ་ནི། གཏི་མུག་ཅེས་པའི་རྐང་པ་གསུམ་སྟེ།

གཞན་གནོད་བྱེད་ལ་ཕན་བྱེད་བློ་ལྡན་པས། ། ཞེས་པ་ལྟར་རོ། ། དེས་ན་སེམས་ཅན་ཞེས་པའི་རྐང་པ་གཅིག་ནི་དོན་བསྡུ་བ་སྟེ། བརྩེ་བ་ལ་ཆགས་སྡང་རྨོངས་པའི་དྲི་མས་གོས་པ་མེད་ཅེས་པའི་དོན་ཏོ། ། གསུམ་པ་ལ་གཉིས་ཏེ། ལས་དང་སྙིང་རྗེས་གནས་པ་ལ་རྩོད་པ་སྤང་པའོ། ། དང་པོ་གཉིས་ཏེ་སྔོན་གྱི་འཕེན་པ་ཟད་ནས་ཡང་སྲིད་མི་ལེན་པས་གྲོལ་བར་འཐད་པ་དང༌། མ་ཟད་ཀྱང་འཁོར་བའི་ཉེས་པས་མ་གོས་པས་གྲོལ་བར་འཐད་པའོ། ། དང་པོ་ནི་ཆགས་བྲལ་ལ་ལས་ཀྱིས་འཕངས་པའི་ལུས་ཡོད་ན་སྲིད་པ་ལས་མ་གྲོལ་བར་འགྱུར་ཏེ། དེ་ནི་དུཿཁ་ཡིན་པའི་ཕྱིར་རོ་ཞེ་ན། གྲོལ་བ་མེད་པ་མིན་ཏེ་སྔོན་གྱི་ལས་ཀྱི་ནུས་པ་ཟད་ནས་ལུས་དེ་ལྡོག་པ་ལ་སྲེད་པ་མེད་པས་སྲིད་པ་གཞན་མཚམས་མི་སྦྱོར་བའི་ཕྱིར་རོ། ། གཞན་ཡང་ལུས་ཡོད་ཀྱང་སེམས་ཆགས་སྡང་དང་བྲལ་བའི་ཕྱིར་གྲོལ་བ་འཐད་དོ། ། གཉིས་པ་ནི་གལ་ཏེ་འཕགས་པ་ཁ་ཅིག་ལས་ཀྱི་ནུས་པ་ཟད་པར་འདོད་པ་མེད་པའི་ཕྱིར་དེའི་ནུས་པ་ཟད་པའི་དོན་དུ་འབད་པ་མི་བྱེད་ལ་མ་འབད་ན་དེ་མི་འཛད་པའི་ཕྱིར་གྲོལ་བ་མེད་པར་འགྱུར་རོ། ། ཞེ་ན་མ་ཡིན་ཏེ་ཇི་སྲིད་གནས་ཀྱི་བར་དུ་སྐྱེ་རྒ་ན་འཆི་ལ་སོགས་པ་འཁོར་བའི་ཉེས་པའི་གོས་པ་མེད་པའི་ཕྱིར་རོ་ཞེས་པ་ནི། འདུ་བྱེད་ནུས་པ་ཞེས་པའི་རྐང་པ་གཉིས་སོ། ། གཉིས་པ་ནི་སྙིང་རྗེས་འཁོར་བར་གནས་པ་ཡིན་ན་རྟག་ཏུ་འཁོར་བར་གནས་པར་འགྱུར་ཏེ། སྙིང་རྗེ་ལ་རྒྱུན་ཆད་པ་མི་མངའ་བའི་ཕྱིར་རོ་ཞེ་ན། ཉན་རང་ལ་ལྟོས་ནས་མ་ངེས་པ་ཡིན་ཏེ་སྔོན་གྱི་ནུས་པ་ཟད་པའི་ཕྱིར་དང༌། སྙིང་རྗེ་དམན་པའི་སྒོ་ནས་ཡུན་རིང་པོར་གནས་པའི་འབད་རྩོལ་ཆེན་པོ་མེད་པའི་ཕྱིར་རོ། ། བྱང་ཆུབ་སེམས་དཔའ་ལ་ལྟོས་ན་འདོད་པ་ནི་གང་དག་ཅེས་པ་རྐང་པ་གཉིས་སོ། ། གསུམ་པ་བདག་འཛིན་རྒྱུར་བསྒྲུབ་པ་ལ་ཧ་ཅང་ཐལ་བ་སྤང་བ་ལ་གཉིས་ལས། དང་པོ་རྩོད་པ་ནི་འཇིག་ལྟ་འཁོར་བའི་རྒྱུ་ཡིན་ན་ལམ་དང་པོ་མཐོང་ལམ་ཉིད་དུ་ཡང་སྲིད་པ་མེད་པར་འགྱུར་ཏེ།

མཐོང་ལམ་ཐོབ་པའི་ཚེ་འཇིག་ལྟ་དང་བྲལ་བའི་ཕྱིར་ཏེ། འཇིག་ཚོགས་ལྟ་དང་ཚུལ་ཁྲིམས་བརྟུལ་ཞུགས་དང༌། ཞེས་པ་ལྟར་རོ། ། མ་ངེས་པའང་མིན་ཏེ་འཇིག་ལྟ་ཉེས་པའི་རྩ་བར་ཁས་བླངས་པའི་ཕྱིར་རོ་ཞེ་ན། གཉིས་པ་འདིའི་ལན་ལ་གསུམ་ལས། དང་པོ་ཆགས་བྲལ་སྔོན་དུ་མ་སོང་བའི་རྒྱུན་ཞུགས་ལ་རྟགས་མ་གྲུབ་པ་ནི་ལྷན་ཅིག་ཅེས་པ་སྟེ་དེས་འཇིག་ལྟ་ཐམས་ཅད་སྤངས་པ་ནི་མ་གྲུབ་སྟེ་ལྷན་སྐྱེས་མ་སྤངས་པའི་ཕྱིར་རོ། ། ཅིའི་ཕྱིར་ཞེ་ན་དེ་ནི་ཆོས་ཉིད་གོམས་པས་སྤོང་དགོས་པའི་ཕྱིར་རོ། ། དེས་ཀུན་བརྟགས་ཀྱི་འཇིག་ལྟ་སྤངས་ཀྱང་དེ་གཅིག་པུས་སྐྱེ་བ་ལེན་པ་མ་ཡིན་པའི་ཕྱིར་རོ། ། གཉིས་པ་ཆགས་ཕྲལ་སྔོན་དུ་སོང་བ་ལ་ལྟོས་ནས་འདོད་པ་ནི་སྤངས་ནའང་ཞེས་པ་སྟེ་གཞུང་ལུགས་ཁ་ཅིག་གིས་གང་ཟག་དབང་པོ་རྣོན་པོའམ་ཆགས་བྲལ་སྔོན་དུ་སོང་བའི་མཐོང་ལམ་ནི་ཉེས་པ་ཐམས་ཅད་སྤོང་བའི་ནུས་པ་དང་ལྡན་པར་འདོད་པའི་ཕྱིར་རོ། ། གསུམ་པ་རྒྱུན་ཞུགས་ཀྱིས་ལྷན་ཅིག་སྐྱེས་པ་མ་སྤངས་པའི་རྒྱུ་མཚན་ལ་གཉིས་ལས། དང་པོ་རྒྱུ་མཚན་དངོས་ནི་དེས་དེ་མ་སྤངས་པ་ཡིན་ཏེ། བདག་བདེ་བ་དང་ཕྲད་པར་གྱུར་ཅིགདུཿཁ་དང་ཕྲད་པར་མ་གྱུར་ཅིག་སྙམ་དུ་འདོད་པའི་ཕྱིར་རོ། ། མ་ངེས་པ་མིན་ཏེ་དེའི་ཚེང་སྙམ་པའི་བློ་དེ་སེམས་ཅན་དུ་ལྟ་བ་ལྷན་སྐྱེས་ཡིན་ཏེ་ཀུན་བཏགས་སྤངས་པའི་ཕྱིར་རོ། ། གཉིས་པ་རྒྱུ་མཚན་དེ་སྒྲུབ་པ་ནི། བདེ་སྡུག་བླང་དོར་འདོད་པའི་ཚེ་ནའང་ངར་འཛིན་པ་མེད་དོ་ཞེ་ན། འོ་ན་རྒྱུན་ཞུགས་ལ་བདག་ཏུ་ཆགས་པ་ཡང་མེད་པར་འགྱུར་ལ་དེ་ལྟར་ན་བདག་བདེ་བར་འདོད་པས་བསོད་སྙོམས་ལ་སོགས་པ་ལ་མི་རྒྱུག་པར་འགྱུར་རོ་ཞེས་པ་ནི། ང་ཞེས་མཐོང་བ་ཞེས་པ་ལ་སོགས་པའོ། ། བཞི་བ་བདག་ཡོད་པའི་བསྒྲུབ་བྱེད་དགག་པ་ལ་གཉིས་ཏེ། བདག་རྟག་པ་ལ་བཅིངས་གྲོལ་མི་འཐད་པ་དང༌། བརྗོད་དུ་མེད་པའི་བདག་ལ་བཅིངས་གྲོལ་མི་འཐད་པའོ། ། དང་པོ་ནི་ཁ་ཅིག་ན་རེ་སེམས་ཅན་ལ་བདག་ཡོད་པ་ཡིན་ཏེ་འཁོར་བར་དུཿཁས་བཅིངས་པ་དང༌།

དེ་ལ་ཐར་བ་ཡོད་པའི་ཕྱིར་བཙོན་བཞིན་ཞེ་ན། འོ་ན་བདག་རྟག་པ་དེ་བདེ་སྡུག་གི་རང་བཞིན་ཡིན་ནམ་བདེ་སྡུག་སྔར་མེད་གསར་དུ་སྐྱེ་པ་ཡིན་བརྟགས་གྲང༌། དང་པོ་ལྟར་ན་བཅིངས་པ་ལ་ཐར་བ་མི་སྲིད་ལ་ཐར་པ་ལ་བཅིངས་པ་མི་སྲིད་པར་འགྱུར་རོ། ། གཉིས་པ་ལྟར་ན་བདག་དེ་ཉིད་ཀྱིས་བདག་ལ་བདེ་སྡུག་བསྐྱེད་དམ་གཞན་གྱིས་བསྐྱེད། དང་པོ་ནི་མ་ཡིན་ཏེ་བདག་རྟག་པ་ལ་བདེ་སྡུག་བསྐྱེད་པའི་ནུས་པ་མེད་པའི་ཕྱིར་རོ། ། གཉིས་པ་ནི་ལས་ཀྱིས་བདག་ལ་བདེ་སྡུག་བསྐྱེད་པའང་མི་འཐད་དེ། རྟག་པ་བྱ་བའི་ཡུལ་མ་ཡིན་པའི་ཕྱིར་རོ། ། ཞེས་པ་ནི་དུཿཁ་སྐྱེ་བའི་རྒྱུ་ཉིད་ནི་ཞེས་པ་ཤོ་ལོ་ཀ་གཅིག་གོ ། གཉིས་པ་ནི་ཁ་ཅིག་ན་རེ་བདག་རྟག་ན་སྔར་གྱི་སྐྱོན་དུ་འགྱུར་ལ་མི་རྟག་ན་ཐར་བ་ལ་འབད་པ་རྟོག་ལྡན་མ་ཡིན་པར་ཐལ་བའི་ཕྱིར་རོ། ། དེས་ན་བཅིངས་གྲོལ་གཞི་གཅིག་པའི་ཕྱིར་བདག་མི་རྟག་པ་མ་ཡིན་ལ་བདེ་སྡུག་གི་རྒྱུ་ཡིན་པའི་ཕྱིར་རྟག་པ་ཡང་མ་ཡིན་ནོ་ཞེས་ཟེར་རོ།

 ། འདི་དགག་པ་ལ་བཞི་ལས། དང་པོ་མི་རྟག་པ་མ་ཡིན་ན་རྒྱུར་མི་རུང་བ་ནི། མི་རྟག་ཉིད་དུ་ཞེས་པ་རྐང་པ་གཉིས་ཏེ། དེ་མི་རྟག་པར་བརྗོད་དུ་མེད་ན་རྟག་པར་འགྱུར་ལ་འདོད་ན་བདག་དེ་ནི་འབྲས་བུ་འགའ་ཡི་ཡང་རྒྱུ་མིན་པར་འགྱུར་ཏེ། འདི་ལྟར་འབྲས་བུ་སྐྱེས་པའི་ཚེ་རྒྱུ་མ་ཞིག་ན་ཧ་ཅང་ཐལ་བས་རྒྱུ་ལ་མི་རྟག་པས་ཁྱབ་པའི་ཕྱིར་རོ། ། གཉིས་པ་གཉིས་ཀ་མ་ཡིན་ན་བཅིངས་གྲོལ་མི་རུང་བ་ནི། བརྗོད་བྱ་མིན་ལ་ཞེས་པ་རྐང་པ་གཉིས་ཏེ་གཞི་མ་གྲུབ་པའི་ཕྱིར་མོ་གཤམ་གྱི་བུ་བཞིན་ནོ། ། གསུམ་པ་གཉིས་ཀའི་རང་བཞིན་གྱི་བདག་མི་འཐད་པ་ནི་གཉིས་ཀ་ཡིན་པའི་བདག་ལ་བཅིངས་གྲོལ་ཡོད་དོ་ཞེ་ན། འོ་ན་བདག་དེ་མི་འཇིག་ན་རྟག་པ་ཡིན་པས་སྔར་རྟག་པ་ལ་བརྗོད་པའི་སྐྱོན་དུ་འགྱུར་རོ་ཞེས་པ་ནི། གང་གི་རང་བཞིན་ཞེས་པའི་ཚིགས་རྐང་གཉིས་སོ། །འཇིག་ན་གང་གི་རང་བཞིན་འཇིག་པ་ནི་དེ་ལ་མཁས་རྣམས་མི་རྟག་ཅེས་པ་འདོན་པ་བསྒྱུར་བས་གནོད་དེ་མི་རྟག་པ་ལ་བཅིང་གྲོལ་གཞི་གཅིག་ཏུ་མི་རུང་བའི་ཕྱིར་རོ། །གཉིས་ག་ཡིན་པ་མི་སྲིད་དེ་དེ་གཉིས་དངོས་འགལ་ཡིན་པའི་ཕྱིར་རོ། ། བཞི་པ་དོན་བསྡུ་བ་ནི། དེས་ན་ཞེས་པའི་ཚིག་རྐང་གཉིས་ཏེ་དངོས་འགལ་ལ་ཕུང་གསུམ་འདོད་པ་ནི་ངོ་ཚ་བའི་ལྟ་བ་ཡིན་པས་བདག་དེ་རྟག་པའམ་མི་རྟག་པ་གང་རུང་གཅིག་ཏུ་ཁས་ལོངས་ཤིག་ཅེས་པའི་དོན་ཏོ། ། དེ་ཕྱིར་རྟག་དང་མི་རྟག་པའི། ། དངོས་བོ་འགར་ཡང་སྲིད་མ་ཡིན། ། དངོས་པོ་རྟག་པའམ་མི་རྟག་པ༑ ༑མཐའ་གཅིག་ཉིད་དུ་རིགས་པ་ཡིན། ། ཞེས་པ་ལྟར་རོ། ། འགོག་བདེན་བཤད་ཟིན་ཏོ། ། ལམ་གྱི་བདེན་པ་ལ་གཉིས་ཏེ། བདག་མེད་པར་ལྟ་བ་ཉེས་པའི་གཉེན་པོར་སྒྲུབ་པ་དང༌། བདག་ལྟ་གཉེན་པོར་མི་རུང་བར་སྒྲུབ་པའོ། ། དང་པོ་ལ་གཉིས་ཏེ། སྟོང་ཉིད་བསྒོམས་པས་གྲོལ་བའི་ཚུལ་དང༌། དེ་ལ་རྩོད་པ་སྤང་བའོ། ། དང་པོ་ནི་སྟོན་པའི་སྐབས་སུ་བཤད་པའི་སྟོང་ཉིད་རྟོགས་པའི་ལམ་དེ་ཤིན་ཏུ་གོམས་ཤིང་དེ་རྫོགས་པ་ལས་ཀུན་གཞིའམ་སེམས་ཀྱི་རྒྱུན་དེ་གནས་གྱུར་པ་འཐོབ་སྟེ་སེམས་སྟོང་ཉིད་རྟོགས་པ་དེའི་ངང་དུ་གྱུར་པ་ན་ཉེས་པ་ཐམས་ཅད་དང་བྲལ་བར་འགྱུར་རོ་ཞེས་པའི་དོན་ཏོ།

། གཉིས་པ་རྩོད་པ་སྤང་པ་ལ་གསུམ་སྟེ། ལམ་དང་མཚུངས་པས་ཉེས་པ་སླར་ལྡོག་པའི་རྩོད་པ་སྤང་པ་དང༌། དྲི་མ་སེམས་ཀྱི་ཆོས་ཉིད་ཡིན་པས་འབྲལ་དུ་མི་རུང་བའི་རྩོད་པ་སྤང་པ་དང༌། གསེར་གྱི་སྲ་བ་དང་མཚུངས་པས་ཉེས་པ་སླར་ལྡོག་པའི་རྩོད་པ་སྤང་པའོ། ། དང་པོ་ལ་གཉིས་ལས་དང་པོ་རྩོད་པ་ནི། གལ་ཏེ་སེམས་ཡོངས་སུ་དག་པར་གནས་གྱུར་ཀྱང་འཁོར་བའི་སེམས་སྐྱོན་ཅན་ལས་ལམ་སྐྱོན་མེད་འབྱུང་བ་བཞིན་དུ་གནས་གྱུར་པའི་སེམས་སྐྱོན་མེད་ལས་ཀྱང་ཆགས་སྡང་ལ་སོགས་པའི་སྐྱོན་འབྱུང་དགོས་སོ། ། དེ་ལྟར་ན་འཁོར་བ་ལས་གཏན་ཐར་བ་མེད་པར་འགྱུར་རོ། ། སྐྱོན་མེད་ལས་སྐྱོན་ཅན་མི་འབྱུང་ན། སྐྱོན་ཅན་ལས་ཀྱང་སྐྱོན་མེད་མི་འབྱུང་བར་འགྱུར་རོ་ཞེ་ན། གཉིས་པ་འདི་དགག་པ་ལ་ལྔ་སྟེ། ལམ་གོམས་པའི་སེམས་ལ་ཉེས་པ་བསྐྱེད་པའི་ནུས་པ་མེད་པ་དང༌། ཉེས་པ་ལ་ལམ་སྤོང་བའི་འབད་པ་མེད་པ་དང༌། འཛིན་སྟངས་འགལ་བ་ཙམ་གཉེན་པོར་མི་རུང་བའི་དཔེ་དང༌། དེས་ན་བྱམས་སོགས་ཀྱང་ཉེས་པའི་ས་བོན་གྱི་གཉེན་པོར་མི་རུང་བ་དང༌། བདག་མེད་རྟོགས་པ་ཁོ་ན་གཉེར་པོར་བསྟན་པའོ། ། དང་པོ་ལ་གཉིས་ཏེ་ནུས་པ་གཏན་ནས་མེད་པ་དང༌། ཡོད་ཀྱང་ཡུན་དུ་གནས་པའི་ནུས་པ་མེད་པའོ། ། དང་པོ་ལ་གསུམ་ལས་དང་པོ་མདོར་བསྟན་པ་ནི། གནས་རྒྱུར་པའི་སེམས་ལས་ཉེས་པ་སླར་སྐྱེ་བ་མ་ཡིན་ཏེ་ལམ་གྱིས་ཉེས་པ་བསྐྱེད་པའི་ནུས་པ་གཏན་མེད་དུ་བྱས་པའི་ཕྱིར་ཏེ་ཤིང་བསྲེག་པ་བཞིན་ནོ། ། གཉིས་པ་རྒྱས་པར་བཤད་པ་ལ་གསུམ་སྟེ། སེམས་ཀྱི་རང་བཞིན་རྣམ་པར་དག་པ་དང༌། དྲི་མ་རྣམས་བློ་བུར་བ་ཡིན་པ་དང༌། དེ་རང་ལོག་ཏུ་མི་འགྲོ་བར་བསྟན་པའོ། ། དང་པོ་ནི་རྣམ་པར་ཤེས་པ་ནི་རིག་པ་ཡིན་པའི་ཕྱིར་ཡུལ་འཛིན་པ་འདིའི་ཆོས་ཉིད་ཡིན་ལ་དེའང་ཡུལ་ལ་ཇི་ལྟར་ཡོད་པ་བཞིན་དུ་འཛིན་གྱི་དུང་ལ་སེར་པོར་འཛིན་པ་ལྟར་ནི་མ་ཡིན་ནོ། ། མི་རྟག་པ་ལ་སོགས་པར་ཡོད་པའི་ཡུལ་དེའང་རྣམ་པ་གཏད་པའི་སྒོ་ནས་རྣམ་ཤེས་མ་འཁྲུལ་བ་འདིའི་སྐྱེད་བྱེད་ཡིན་ནོ།

། དེས་ན་ཡུལ་གཟུགས་ལ་སོགས་པ་ནི་མི་རྟག་པ་དང་བདག་མེད་པ་ལ་སོགས་པའི་རང་བཞིན་ཡིན་ལ་མིག་ཤེས་ལ་སོགས་པའང་དེ་ལྟ་བུ་འཛིན་བྱེད་ཀྱི་རང་བཞིན་ཡིན་པས་ཡུལ་བདེན་པ་དང་བློ་མ་འཁྲུལ་བའི་ཡུལ་དང༌། ཡུལ་ཅན་གྱི་རང་བཞིན་འདི་རྒྱ་དང་འབུར་བཞིན་ནོ། ། གཉིས་པ་ནི་སྐྱེ་བོ་ཀུན་གྱིས་ཡང་དག་པའི་དོན་མཐོང་བའི་ཕྱིར་འབད་མེད་དུ་གྲོལ་བར་འགྱུར་རོ་ཞེ་ན། མ་ཡིན་ཏེ་ཡུལ་དང་ཡུལ་ཅན་གྱི་རང་བཞིན་འདི་ལས་བློ་དེ་རྐྱེན་གཞན་ཏེ་ཡུལ་ལས་གཞན་པའི་རྐྱེན་དབང་པོའམ་ཡིད་ལ་བྱེད་པ་སྐྱོན་ཅན་གྱི་སྟོབས་ཀྱིས་རང་བཞིན་ལས་གོལ་བར་འགྱུར་ཏེ་གཉིས་སྣང་ངམ་རྟག་འཛིན་ལ་སོགས་པ་བཞིན་ནོ། ། གསུམ་པ་ནི་དྲི་མ་དེ་སྤོང་བ་ལ་འབད་པ་མི་དགོས་པར་འགྱུར་ཏེ། འཕྲལ་གྱི་རྐྱེན་ལས་བྱུང་བ་ཉིད་ཀྱིས་རང་ལོག་ཏུ་འགྲོ་བའི་ཕྱིར་དུ་བ་བཞིན་ནོ་ཞེ་ན་དེ་ལྡོག་པ་ནི། འཁོར་ལོ་ཆེན་པོ་བཞིའམ་གནོད་པ་ཅན་གྱི་ཚད་མ་ལ་སོགས་པ་ལ་ལྟོས་ཏེ་ཐོག་མ་མེད་པ་ནས་གོམས་པའི་ཕྱིར་རོ། ། དེ་བཟློག་མི་ནུས་པར་ཐལ་བ་ནི་མ་ཡིན་ཏེ། དྲི་མ་ནི་མི་བརྟན་པའི་ཕྱིར་རོ། ། འདི་ལྟར་གློ་བུར་གྱི་རྐྱེན་གྱིས་བསྐྱེད་པའི་ཕྱིར་དང༌། དངོས་པོའི་སྟོབས་ཀྱིས་ཞུགས་པ་མ་ཡིན་པའི་ཕྱིར་དང༌། དེ་ལ་གནོད་པའི་ཚད་མ་སྲིད་པའི་ཕྱིར་ཏེ། ཐག་པ་ལ་སྦྲུལ་གྱི་བློ་བཞིན་ནོ། ། གསུམ་པ་དོན་བསྡུ་བ་ནི་སེམས་དེའི་རང་བཞིན་ནི་འོད་གསལ་བ་ཡིན་ཏེ། ཡུལ་གྱི་གནས་ལུགས་ལ་ཕྱིན་ཅི་ལོག་ཏུ་འཛིན་པའི་དྲི་མ་དང་བྲལ་བའི་ཕྱིར་རོ། ། རྟག་འཛིན་ལ་སོགས་པའི་དྲི་མ་རྣམས་ནི་གཉེན་པོས་སྤང་དུ་རུང་བའི་བློ་བུར་བ་ཡིན་པའི་ཕྱིར་རོ། ། འདིར་བློ་བུར་བའི་སྒྲ་ནི་རྒྱུ་མེད་ལ་མི་བྱ་སྟེ་སྤང་དུ་མི་རུང་བར་ཐལ་བའི་ཕྱིར་རོ། གསར་དུ་བྱུང་བ་ལ་ཡང་མི་བྱ་སྟེ། དེའི་སྔོན་རོལ་དུ་སེམས་ལ་དྲི་མ་མེད་པར་ཐལ་བའི་ཕྱིར་རོ། ། དེས་ན་བྲལ་དུ་རུང་བ་ལ་བློ་བུར་བར་བརྗོད་པའོ། ། དྲི་མ་རྣམས་བློ་བུར་བ་ཡིན་པ་དེའི་ཕྱིར་དྲི་མ་རྣམས་ཀྱིས་ཕྱིས་གོམས་པ་མཐར་ཐུག་པའི་ཚེ་སེམས་གཉེན་པོ་དེའི་བདག་ཉིད་དུ་གྱུར་པ་ལ་གནོད་པ་གཉིས་པ་ནུས་པ་ཡོད་ཀྱང་ཡུན་དུ་གནས་པའི་ནུས་པ་མེད་པ་ནི།

ཉེས་པ་ལ་ནུས་པ་གཏན་ནས་མེད་པ་མི་འཐད་དེ། དད་པའི་དབང་པོ་ཞན་པ་ལ་སོགས་པའི་དགྲ་བཅོམ་པའང་ཉམས་པར་བཤད་པ་བཞིན་ནོ་ཅེ་ན། དྲི་མ་རྣམས་ཀྱིས་སེམས་ལ་གནོད་པའི་ནུས་པ་ཡོད་དུ་ཆུག་ནའང་སེམས་རྒྱུན་གྱི་དངོས་པོ་ལ་དྲི་མ་རྣམས་ཡུལ་ཤིན་ཏུ་རིང་བར་གནས་པ་སྐྱེད་པའི་ནུས་པ་ཡོད་པ་མ་ཡིན་ཏེ། དྲི་མ་རྣམས་ལ་གནོད་པ་ཅན་གྱི་ཚད་མ་སྟོང་ཉིད་རྟོགས་པའི་བློ་མྱུར་དུ་བསྐྱེད་ནུས་པའི་སྙིང་པོ་ཅན་ཡིན་པའི་ཕྱིར་མེ་ལ་གནོད་པའི་ཆུ་བསྐྱེད་ནུས་པའི་ས་རློན་ལ་ལན་གཅིག་མེ་འབར་ཡང་ཡུན་རིང་དུ་མི་གནས་པ་བཞིན་ནོ། ། གཉིས་པ་ཉེས་པ་ལ་ལམ་སྤོང་པའི་འབད་པ་མེད་པ་ནི་འཚེ་བ་མེད་དང་ཞེས་པ་སྟེ་སྔར་བཤད་བཞིན་ནོ། ། གསུམ་པ་འཛིན་སྟངས་འགལ་བ་ཙམ་གཉེན་པོར་མི་རུང་བའི་དཔེ་ནི། ལམ་གྱིས་ཉེས་པ་སྤོང་བའི་རྒྱུ་མཚན། བདག་མེད་མཐོང་པ་འགལ་བ་ཡིན་ཞེས་འདོད་ན། ཆགས་སྡང་གཉིས་ཀྱང་གཅིག་གོམས་པས་གཅིག་སྤོང་བར་འགྱུར་རོ་ཞེ་ན་མ་ཡིན་ཏེ་བདག་ཏུ་འཛིན་པ་ཞེས་པའི་རྒྱུ་གཅིག་ལས་ཆགས་སྡང་གཉིས་ཀ་སྐྱེས་པའི་ཕྱིར་ཏེ་བདག་འཛིན་སྤང་ན་གཉིས་ཀ་སྤོང་ལ་དེ་མ་སྤང་ན་འདོད་ཆགས་གོམས་ཀྱང་ཞེ་སྡང་སྤོང་མི་ནུས་པའི་ཕྱིར་རོ། ། འདི་གཉིས་ཕན་ཚུན་རྒྱུ་འབྲས་ཀྱི་དངོས་པོ་ཡིན་པའི་ཡང་ཕྱིར་ཏེ་ཞེ་སྡང་གིས་གདུངས་ནས་བྲལ་བར་འདོད་ཆགས་སྐྱེ་ལ། ཆགས་ཡུལ་ལ་གནོད་པ་བྱས་ན་ཞེ་སྡང་སྐྱེ་བའི་ཕྱིར་རོ། ། བཞི་བ་དེས་ན་བྱམས་སོགས་ཀྱང་ས་བོན་གྱྀ་གཉེན་པོར་མི་རུང་བ་ལ་གསུམ་ལས། དང་པོ་དེ་དག་རྨོངས་པ་དང་མི་འགའ་བའི་རྟགས་དགོད་པ་ནི། སྟོང་ཉིད་རྟོགས་པ་གཅིག་པུ་ཉེས་པའི་གཉེན་པོར་མི་འཐད་དེ། ཚད་མེད་བཞི་ལ་སོགས་པའང་གཉེན་པོར་བཤད་པའི་ཕྱིར་རོ་ཞེ་ན། སེམས་ཅན་ལ་དམིགས་པའི་བྱམས་སོགས་རྨོངས་པ་དང་མི་འགལ་བའི་ཕྱིར་ཤིན་ཏུ་སྟེ་ས་བོན་སྤོང་ནུས་པ་མ་ཡིན་ནོ། ། མདོ་ལས་གཉེན་པོར་བཤད་པ་ནི་ཉེས་པ་མངོན་གྱུར་གྱི་གཉེན་པོའམ་ཡང་ན་ཆོས་ལ་དམིགས་པ་དང་དམིགས་པ་མེད་པའི་ཚད་མེད་བཞི་ལ་དགོངས་པ་ཡིན་ནོ།

། གཉིས་པ་ཁྱབ་པ་བསྒྲུབ་པ་ནི་ཉེས་པ་ཀུན་གཏི་མུག་དེའི་རྩ་བ་སྟེ་རྒྱུ་ཅན་ཡིན་པས་དེ་མ་སྤོང་ན་སྤོང་མི་ནུས་པའི་ཕྱིར་རོ། ། གསུམ་པ་གཏི་མུག་དེ་འཇིག་ཚོགས་ལ་ལྟ་བར་བསྒྲུབ་པ་ནི། གཏི་མུག་ཡོད་ཀྱང་འཇིག་ཚོགས་ལ་ལྟ་བ་མེད་ན་ཉེས་པ་སྤོང་ནུས་པ་མ་ཡིན་ནམ་ཞེ་ན། གཏི་མུག་དེ་ཡང་འཇིག་ཚོགས་ལ་ལྟ་བ་ཁོ་ན་ཡིན་ནོ། ། དེ་གཉིས་གཅིག་ཏུ་མི་འཐད་དེ། འཇིག་ཚོགས་ལ་ལྟ་བ་ནི་ལོག་པར་རྟོག་པ་ཡིན་ལ། མ་རིག་པ་ནི་རིག་པ་བཀག་པ་ཡིན་པའི་ཕྱིར་རོ་ཞེ་ན། འདིར་རེ་ཤིག་རིག་པ་དང་འགལ་བ་ནི་མ་རིག་པ་ཡིན་ལ། རིག་པ་ལས་གཞན་དུ་གྱུར་པ་དག་རིག་པ་བཀག་པ་མ་རིག་པ་ཡིན་ན་ཧ་ཅང་ཐལ་བའི་ཕྱིར་རོ། ། རིག་པ་དང་འགལ་བ་མ་རིག་པ་ཡིན་ན་འཇིག་ཚོགས་ལ་ལྟ་བ་མ་རིག་པར་གྲུབ་སྟེ་རིག་པའི་མི་མཐུན་ཕྱོགས་ཉིད་ཕྱིར་ཞེས་པ་རིག་པ་ནི་ཤེས་རབ་ཡིན་ལ་དེའི་ཡུལ་དག་མི་མཐུན་ཕྱོགས་འཛིན་པའི་ཕྱིར་རམ་རིག་པ་སྐྱེ་བའི་གེགས་བྱེད་པའི་ཕྱིར་མ་རིག་པ་ཡིན་ནོ། ། གཞན་ཡང་མ་རིག་པ་ནི་སེམས་བྱུང་ཡིན་པའི་ཕྱིར་དམིགས་པ་དང་རྣམ་པ་འཛིན་པ་ཡིན་ནོ། ། དེ་ཡང་དམིགས་རྣམ་བདེན་པ་འཛིན་པ་ནི་ཤེས་རབ་ཡིན་པས་འདི་མི་བདེན་པ་འཛིན་པ་ཡིན་ནོ། ལོག་པར་དམིགས་ཉིད་མ་རིག་པར། ། གསུངས་ཕྱིར་ཞེས་པ་སྟེ་ཟླ་བ་སྒྲོན་མེའི་མདོ་ལས་དེ་ལ་མ་རིག་པ་མེད་པ་གང་ཞེ་ན་གང་ཡང་དག་པ་ཇི་ལྟ་བ་བཞིན་གྱི་ཆོས་རྣམ་ལ་སྒྲོ་འདོགས་པ་མེད་པ་ཡིན་ནོ་ཞེས་སོ། ། དེ་ཕྱིར་གཞན་པ་དང་མེད་པ་ནི་མ་རིག་པར་རིག་པ་མ་ཡིན་ནོ། ། ལྔ་པ་བདག་མེད་རྟོགས་པ་ཁོ་ན་གཉེན་པོར་བསྟན་པ་ནི། གལ་ཏེ་བྱམས་སོགས་ཀྱིས་ཉེས་པའི་ས་བོན་སྤོང་མི་ནུས་ན། ཉེས་པའི་ས་བོན་གྱི་གཉེན་པོ་གང་ཞེ་ན། ཉེས་པའི་རྒྱུ་དང་ལྷན་ཅིག་མི་གནས་པའི་འགལ་བ་གང་ཡིན་པ་དེ་འདི་གཉེན་པོ་བཤད་པ་བྱ་སྟེ་དེ་ཡང་གང་ཞེ་ན་ཆོས་ཐམས་ཅད་སྟོང་ཉིད་དུ་ལྟ་བ་དང་བདག་ཏུ་ལྟ་བ་དེ་འགལ་བའི་ཕྱིར་ཆགས་སྡང་ལ་སོགས་པའི་ཉེས་པ་ཀུན་དང་དོན་གྱི་ལྷན་ཅིག་མི་གནས་པའི་འགལ་བ་གྲུབ་པ་ཡིན་ཏེ་ཉེས་པ་ཐམས་ཅད་བདག་ལྟ་དེའི་རང་བཞིན་མེད་ལས་བྱུང་བ་ཡིན་པའི་ཕྱིར་རོ།

། དཔེར་ན་ནད་ཀྱི་རྒྱུ་དང་འགལ་ན་ནད་དང་ཡང་འགལ་བར་གྲུབ་པ་བཞིན་ནོ། ། གཉིས་པ་ཉེས་པ་སེམས་ཀྱི་ཆོས་ཉིད་ཡིན་པས་འབྲལ་དུ་མི་རུང་བའི་རྩོད་པ་སྤང་པ་ནི། ཉེས་པ་རྣམས་གཏན་ཟད་ནས་འགྲོ་བ་མིན་ཏེ་སྲོག་ཆགས་ཀྱི་ཆོས་ཉིད་ཡིན་པའི་ཕྱིར་རོ། །གཟུགས་དང་ལྡན་པའི་བུམ་པ་མ་ཟད་ན་གཟུགས་མི་འཛད་པ་བཞིན་ནམ། མེ་མ་ཟད་ན་དྲོ་བ་མི་འཛད་པ་བཞིན་ནོ་ཞེ་ན། མིན་ཞེས་པ་སྲོག་ཆགས་ཀྱི་ཆོས་ཉིད་དང་དྲི་མ་སེམས་ཀྱི་རང་བཞིན་ཡིན་པའམ་སེམས་ལས་སྐྱེས་པ་ལ་བརྗོད། དང་པོ་ནི་མ་གྲུབ་སྟེ་སེམས་ཀྱི་རང་བཞིན་འོད་གསལ་བ་ཡིན་པའི་ཕྱིར་དང༌། གཉེན་པོ་དང་འབྲེལ་བ་ན་མངོན་དུ་རྒྱུ་ལྡོག་པ་ཡང་མཐོང་བའི་ཕྱིར་དང༌། ཉེས་པ་ཐམས་ཅད་གཅིག་ཅར་སྐྱེ་བར་ཐལ་བའི་ཡང་ཕྱིར་རོ། ། གཉིས་པ་ལྟར་ན་རྒྱུ་མ་ཚང་བའམ་གེགས་ཡོད་པའི་ཚེ་མི་སྐྱེ་བའྀ་ཕྱིར་མི་འཛད་པ་མ་ཡིན་ནོ། ། གསུམ་པ་གསེར་གྱི་སྲ་བ་དང་མཚུངས་པས་ཉེས་པ་སླར་ལྡོག་པའི་རྩོད་པ་སྤང་བ་ནི། ཉེས་པ་ལན་གཅིག་སྤངས་ཀྱང་སླར་ལྡོག་སྟེ་གཉེན་པོ་དང་བྲལ་བ་སྲིད་པའི་ཕྱིར་མེ་དང་བྲལ་ན་གསེར་ལ་སོགས་པའི་སྲ་བ་སླར་ལྡོག་པ་བཞིན་ནོ་ཞེ་ན། མ་ཡིན་ཏེ་ཉེས་པ་ཞེས་པ་སྟེ་སེམས་སྟོང་ཉིད་རྟོགས་པ་དེའི་བདག་ཉིད་གྱུར་པ་ཉིད་ཀྱིས་དེ་དང་འབྲལ་བ་མེད་པའི་ཕྱིར་རོ། ། གལ་ཏེ་གཉེན་པོ་དང་བྲལ་བ་ཡང་སླར་མི་ལྡོག་པ་ཡོད་དེ། ཤིང་མེས་བསྲེགས་ནས་ཐལ་བར་སོང་བ་བཞིན་ནོ། ། དེས་ན་གཉེན་པོ་དང་བྲལ་བའི་ཚེ་གསེར་གྱི་སྲ་བ་བཞིན་དུ་སླར་ལྡོག་པའི་དཔེ་གཅིག་པོ་དེར་མ་ངེས་ཏེ་མི་ལྡོག་པའི་དཔེའང་ཡོད་ཅེས་པའི་དོན་ཏོ། ། གཉིས་པ་བདག་ལྟ་གཉེན་པོ་མི་རུང་བ་སྒྲུབ་པ་ལ་གཉིས་ཏེ། བདག་ཉིད་གཉེན་པོར་མི་རུང་པ་དང༌། དེ་ཡོད་ན་ཐབས་གཞན་བསྒོམས་ཀྱང་གཉེན་པོར་མི་རུང་བའོ། ། དང་པོ་ལ་གཉིས་ཏེ། བདག་འཛིན་གྱིས་དུཿཁ་སྐྱེད་པ་དང༌། ཉོན་མོངས་པ་ཐམས་ཅད་སྐྱེད་པར་བསྟེན་པའོ། ། དང་པོ་ནི་བདག་མེད་བསྒོམས་པས་གྲོལ་ན་བདག་བསྒོམས་པས་ཀྱང་གྲོལ་ཏེ་ལུང་ལས་བདག་ཤེས་པར་བྱ་བསམ་པར་བྱ་གོམས་པར་བྱ་ཞེས་གསུངས་སོ།

ཞེ་ན་མ་ཡིན་ཏེ་བདག་བསྒོམས་པས་དུཿཁ་ཐམས་ཅད་སྐྱེད་པའི་ཕྱྀར་རོ་ཞེས་སྟོན་པ་ནི། སྐྱེས་བུ་གང་ཞིག་གིས་ཕུང་པོ་ལ་བདག་ཡོད་པར་མཐོང་ན། དེ་ལ་དམིགས་ནས་ངའོ་ཞེས་རྟག་ཏུ་ཞེས་པ་སྟེ་བདག་ཏུ་ཆགས་པར་འགྱུར་པ་ཡིན་ནོ། ། འོ་ན་བུད་མེད་མཐོང་བ་ཙམ་ལས་ཆགས་པ་སྐྱེ་བར་འགྱུར་ལ། དེ་ལྟ་ན་འཕགས་པ་ལའང་ཆགས་པ་སྐྱེ་བར་འགྱུར་རོ་ཞེ་ན་མ་ཡིན་ཏེ་ཡུལ་ལ་ཚོགས་པ་ནི་ཚུལ་བཞིན་མ་ཡིན་པའི་ཡིད་ལ་བྱེད་པ་ལ་ལྟོས་ལ། བདག་ཏུ་ཆགས་པ་ལ་ནི་བདག་མཐོང་བ་མ་གཏོགས་པའི་རྒྱུ་གཞན་མེད་པའི་ཕྱིར་རོ། ། གལ་ཏེ་བདག་མཐོང་ཡང་དེ་ལ་ཆགས་པ་མེད་ན་བདག་གི་བ་གཞན་ལའང་ཆགས་པ་མེད་པར་ཐལ་བའི་ཕྱིར་རོ། ། དེས་ན་བདག་ཏུ་ཞེན་པས་བདག་གི་བདེ་བའི་རྒྱུ་ཐ་ན་གཉིད་ལྟ་བུ་ལའང་ཤིན་ཏུ་སྲེད་པར་འགྱུར་ལ། དེ་ལ་སྲེད་པས་གཉིད་དང་ཆང་ལ་སོགས་པའི་སྐྱོན་རྣམས་བསྒྲིབས་ནས་ཡོན་ཏན་ཅན་དུ་མཐོང་བར་བྱེད་དོ། །ཡོན་ཏན་མཐོང་བའི་སྒོ་ནས་ཡོངས་སུ་སྲེད་པས་ནི། ངའི་ཟས་ངའི་གོས་ཞེས་བདག་དེའི་བདེ་བའི་སྒྲུབ་བྱེད་དུ་ཤེས་ནས་ཟས་ལ་སོགས་པ་ཡོངས་སུ་ལེན་པ་ཡིན་ནོ། ། དེས་ན་བདག་ལ་མངོན་ཆགས་པ། ། དེ་སྲིད་དེ་ནི་འཁོར་བར་འགྱུར། ། ཞེས་པ་ནི་དོན་བསྡུ་བའོ། ། གཉིས་པ་ནི་བདག་ཡོད་ན་ཉོན་མོངས་པ་ཐམས་ཅད་སྐྱེའི། ཞེས་སྟོན་པ་ནི། བདག་ཡོད་ན་ནི་ཞེས་པའི་ཚིགས་བཅད་གཅིག་གོ ། གཉིས་པ་ཐབས་གཞན་གཉེན་པོར་མི་རུང་བ་ལ་གསུམ་སྟེ། བདག་གིར་ཞེན་པ་དང་བྲལ་བ་གཉེན་པོ་མི་རུང་བ་དང༌། ལུང་ནས་བཤད་པའི་ཆོ་ག་གཉེན་པོར་མི་རུང་བ་དང་ལས་དང་ལུས་འཛད་པའི་ཐབས་གཉེན་པོར་མི་རུང་བའོ། ། དང་པོ་ལ་གསུམ་སྟེ་འདག་འཛིན་མ་སྤངས་ན་བདག་གིར་ཞེན་པ་དང་བྲལ་བ་མི་སྲིད་པ་དང༌། སྲིད་ན་ཧ་ཅང་ཐལ་བ་དང༌། དེས་ན་བདག་ལྟ་སྤང་བར་གདམས་པའོ། ། དང་པོ་ནི་གལ་ཏེ་བདག་ཏུ་ཞེན་པ་མ་སྤངས་ཀྱང་བདག་གི་བ་ལ་ཞེན་པ་སྤང་ན་གྲོལ་ལོ་ཞེ་ན། འདི་དགག་པ་ལ་གསུམ་སྟེ། མི་སྲིད་པའི་རྟགས་དགོད་པ་དང༌།

ཚུལ་སྒྲུབ་པ་དང༌། དོན་བསྡུ་བའོ། དང་པོ་ནི་ངེས་པར་ཞེས་པ་རྐང་པ་གཉིས་ཏེ། སེམས་ཅན་རྣམས་ཆོས་ཅན་བདག་གི་བ་ལ་ཆགས་པ་དང་བྲལ་བ་མི་སྲིད་དེ་བདག་ལ་ཆགས་པ་མ་སྤངས་པའི་ཕྱིར་དེ་ཉིད་ཀྱང་བདག་ཡོད་པར་འདོད་པའི་ཕྱིར་རོ་ཞེས་པའོ། ། གཉིས་པ་ལ་གཉིས་ཏེ་ཕྱཽགས་ཆོས་སྒྲུབ་བྱེད་ཀྱི་རྟགས་དགོད་པ་དང༌། དེ་ལ་མ་གྲུབ་པའི་རྩོད་པ་སྤང་བའོ། ། དང་པོ་ནི་བདག་ཡོད་ཀྱང་དེ་ལ་ཆགས་པ་མེད་པ་ཅི་འགལ་ཞེ་ན།

 མ་ཡིན་ཏེ་ཉེས་མེད་ཅེས་པ་བདག་ཡོད་ན་དེ་ལ་ཆགས་པ་དང་བྲལ་བ་མི་སྲིད་དེ། བདག་ལ་ཉེས་པ་མེད་པར་མཐོང་བའི་ཕྱིར་རོ། ། གཉིས་པ་དེ་ལ་རྩོད་པ་སྤང་པ་ལ་གསུམ་སྟེ། ཆགས་པ་སྐྱོན་ཅན་ཡིན་ཡང་སྤོང་བ་མི་འཐད་པ་དང༌། སྐྱོན་ཅན་དུ་བསྒྲུབ་པའི་རྟགས་ཀྱང་མི་འཐད་པ་དང༌། དེ་ལ་སྡུག་བསྔལ་དུ་བསྒོམས་པས་ཆགས་པ་སྤོང་བའི་ལན་དགག་པའོ། ། དང་པོ་ལ་གསུམ་སྟེ་དྲིས་ལན་གྱི་སྒོ་ནས་མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། །དང་པོ་ནི་བདག་སྐྱོན་མེད་ཡིན་ཡང་དེ་ལ་ཆགས་པ་སྐྱོན་ཅན་ཡིན་པས་སྤང་བར་བྱ་བ་ཡིན་ནོ་ཞེ་ན། དེ་ལ་མ་རངས་པའི་སྒོ་ནས་དྲི་བ་ནི། སྐྱོན་ཅན་དེ་སྤོང་བར་འགྱུར་བ་ ཡིན་པས་ངེས་པར་བདག་ལ་ཆགས་པའི་རྟགས་མ་གྲུབ་པ་ཡིན་ནོ་ཞེ་ན། ཆགས་པ་འདིའི་ཡུལ་བདག་དེ་སུན་ཕྱུང་མེད་པར་ནི་ཡུལ་ཅན་དེ་སྤང་བར་ནུས་ པ་མ་ཡིན་ཏེ། དེ་ཡོད་པར་མཐོང་བ་ཙམ་གྱིས་ཆགས་པ་སྐྱེ་བའི་ཕྱིར་རོ། ། གཉིས་པ་ནི་ཡུལ་ལ་ཡོན་ཏན་མཐོང་བ་ལ་བརྟེན་ནས་སྐྱེ་བའི་འདོད་ཆགས་དང༌། ཉེས་པ་མཐོང་བ་ལ་བརྟེན་ནས་སྐྱེས་བའི་ཞེ་སྡང་ལ་སོགས་པ་སྟེ། ཕྲག་དོག་ལ་སོགས་པ་སྤོང་བ་ནི་ཆགས་སྡང་སྐྱེ་བའི་རྒྱུ་མཚན་སྐྱོན་ཡོན་དེ་དག་ཡུལ་ལ་མ་མཐོང་བའི་སྟོབས་ཀྱིས་སྤོང་བ་ཡིན་གྱི་ཕྱི་ཚུལ་ཏེ་ལུས་ཚེར་མ་འབྱིན་པ་ལྟ་བུའམ། སྐྱོན་ཅན་དུ་མཐོང་བ་ཙམ་གྱིས་སྤོང་བ་མིན་ཏེ་ཡུལ་ལ་གནོད་པ་མ་མཐོང་ན་སླར་སྐྱེ་བའི་ཕྱིར་རོ། ། གསུམ་པ་ནི་ཆགས་ཡོན་ཏན་གྱིས་ཞེས་པ་སྟེ་བདག་ལ་ཆགས་པའི་ཡོན་ཏན་མཐོང་ནས་ཆགས་པ་སྐྱེ་བ་མ་ཡིན་གྱིས་དོན་ཏེ་བདག་ལ་འཁོར་འདས་གཉིས་ཀའི་རྟེན་བྱེད་པའི་ཡོན་ཏན་མཐོང་ནས་ཡིན་ཏེ་ཆང་ལ་ཆགས་པའི་ཡོན་ཏན་མཐོང་ནས་ཆང་འཐུང་བ་མ་ཡིན་གྱིས་ཆང་ཉིད་ཀྱི་དྲི་རོ་ལ་ཆགས་ནས་འཐུང་བ་བཞིན་ནོ། །དེས་ན་བདག་ཏུ་ཆགས་པའི་མ་ཚང་བ་མེད་པའི་རྒྱུ་བདག་དེ་འབྲས་བུ་ཆགས་པ་ཐབས་གང་གིས་བཟློག་པར་འགྱུར། གལ་ཏེ་བཟློག་ནུས་ན་རྒྱུ་ནུས་པ་ཐོགས་མེད་ལ་འབྲས་བུས་མ་ཁྱབ་པར་ཐལ་བའི་ཕྱིར་རོ།

། གཉིས་པ་ཆགས་པ་སྐྱོན་ཅན་དུ་བསྒྲུབ་པའི་རྟགས་མི་འཐད་པ་ལ་གསུམ་སྟེ། རྟགས་དེ་མ་ངེས་པ་དང༌། དེའི་ལན་དགག་པ་དང༌། དེས་གྲུབ་པའི་དོན་ཏོ། ། དང་པོ་ནི་ཆགས་ལ་ཞེས་པ་སྟེ་ཆགས་པ་སྐྱོན་ཅན་ཡིན་ཏེ་དུཿཁའི་རྟེན་བྱེད་པའི་ཕྱིར་ཞེ་ན་དུཿཁའི་རྟེན་བྱེད་པ་དེ་ལྟར་ཡིན་ནའང་བདག་ཏུ་ཆགས་པ་འདི་ལ་ཆགས་བྲལ་དུ་འགྱུར་བ་མིན་ཏེ་བདག་སྐྱོན་མེད་ཀྱི་ཡུལ་ཅན་དུ་མཐོང་བའི་ཕྱིར་རོ། ། དཔེར་ན་བདག་སྡུག་བསྔལ་ཀྱི་རྒྱུར་ཤེས་ཀྱང་དེ་ལ་ཆགས་པ་དང་མ་བྲལ་བ་བཞིན་ནོ། ། གཉིས་པ་ནི་གལ་ཏེ་བདག་སྡུག་བསྔལ་གྱི་རྒྱུ་བྱེད་པ་དེ་བདག་ཏུ་ཞེན་པ་དང་ལས་དང༌། འདུ་བྱེད་ལ་སོགས་པས་བསྐུལ་ནས་དུཿཁའི་རྒྱུ་བྱེད་པ་ཡིན་གྱི་རྐྱེན་དེ་དག་མེད་ན་བདག་རྐྱང་བ་དུཿཁའི་རྒྱུ་མིན་པས་དཔེ་མ་གྲུབ་པོ་ཞེ་ན་འོ་ན་བདག་ཏུ་ཞེན་པ་དང་ལས་ལ་སོགས་པའང་དེ་དང་འདྲ་སྟེ། བདག་མེད་ན་དེ་དག་རྐྱང་པའང་དུཿཁའི་རྒྱུ་མ་ཡིན་པའི་ཕྱིར་སྐྱོན་མེད་དུ་འགྱུར་རོ། ། གསུམ་པ་ནི་བདག་དང་བདག་ཏུ་ཞེན་པ་གཉིས་ཀ་དུཿཁའི་རྒྱུ་མ་ཡིན་པ་དེ་ལྟར་ན་གཉིས་ཀ་སྐྱོན་མེད་དུ་འགྱུར་ལ། དེ་ཕྱིར་གཉིས་ཀ་ལ་ཆགས་པ་དང་བྲལ་པར་མི་འགྱུར་ཏེ་སྐྱོན་མེད་པ་ལའང་ཆགས་པ་དང་བྲལ་ན་ཆགས་པ་མི་སྲིད་པར་ཐལ་བའི་ཕྱིར་རོ། ། གསུམ་པ་དེ་ལ་དུཿཁ་རུ་བསྒོམས་པས་ཆགས་པ་སྦོང་བའི་ལན་དགག་པ་ལ་གསུམ་སྟེ། འདོད་པ་བརྗོད་པ་དང༌། དེ་དགག་པ་དང༌། དུཿཁ་བསྒོམ་པར་གསུངས་པ་དང་འགལ་བ་སྤང་པའོ། ། དང་པོ་ནི་དུག་སྦྲུལ་གྱི་སོས་བཟུང་བའི་ཡན་ལག་ལ་དུཿཁའི་རྒྱུར་བསྒོམས་པས་སྤོང་བ་བཞིན་དུ་བདག་ཏུ་ཆགས་པ་ལ་སོགས་པའང་དུཿཁའི་རྒྱུར་བསྒོམས་པས་སྤོང་པར་ནུས་པའི་ཕྱིར་ཡུལ་མ་སྤངས་ན་ཆགས་པ་སྤོང་མི་ནུས་པའི་རྟགས་མ་གྲུབ་པ་ཡིན་ནོ་ཞེ་ན། གཉིས་པ་དེ་དགག་པ་ལ་གསུམ་སྟེ། དཔེ་དགག་པ་དང༌། དོན་དགག་པ་དང༌། ཆགས་བྲལ་གྱི་རང་བཞིན་ངེས་པར་བྱ་བའོ། ། དང་པོ་ལ་གཉིས་ཏེ། རང་གི་ཕྱོགས་ལ་ཡན་ལག་འདོར་བར་འགྱུར་བའི་རྒྱུ་མཚན་འཐད་པ་གཞན་གྱི་ཕྱོགས་ལ་མི་འཐད་པའོ།

། དང་པོ་ལ་གསུམ་ལས་དང་པོ་ཡན་ལག་འདོར་བའི་རྒྱུ་མཚན་ནི་བདག་གི་བའི་བློ་བཅོམ་པ་སྟེ་བདག་ལ་ཕན་མི་ཐོགས་པར་ཤེས་ན་སྐྱོན་ཅན་ཏེ་འདོར་བ་ཡིན་གྱི། བཟློག་པ་སྟེ་བདག་ལ་ཕན་པའི་རེ་བ་ཡོད་ན་སྐྱོན་ཅན་དུ་མཐོང་ཡང་འདོར་བ་མིན་ཏེ་མིག་ན་ཡང་མི་འདོར་བ་བཞིན་ནོ། ། གཉིས་པ་རྒྱུ་མཚན་དེ་མེད་ན་མི་འདོར་བར་བསྟན་པ་ནི། ཡན་ལག་ལ་སོགས་པ་ལོངས་སྤྱོད་ཀྱི་རྟེན་དུ་བཟུང་ཡང་སྐྱོན་ཅན་དུ་བསྒོམས་པས་བདག་གི་བའི་བློ་འདོར་རོ་ཞེ་ན། ལོངས་སྤྱོད་ཀྱི་རྟེན་དུ་བཟུང་བ་ལ་བདག་གི་བའི་བློ་ལྡོག་པ་མི་སྲིད་དེ་བདག་གི་ཡན་ལག་འདི་ན་བར་མ་གྱུར་ཅིག་ཅེས་སྨོན་པའི་འཕྱིར་རོ། ། དེས་ན་སྐྱོན་ཅན་ལའང་ཆགས་པ་དང་བྲལ་བར་གང་ལས་འགྱུར་ཏེ་མི་འགྱུར་བ་ཉིད་དོ། ། གསུམ་པ་དེ་དག་མངོན་སུམ་དུ་གྲུབ་པར་བསྟན་པ་ནི། ལུས་ལས་ཞེས་པའི་ཚིགས་བཅད་གཅིག་གོ ། གཉིས་པ་གཞན་གྱི་ཕྱོགས་ལ་ཡན་ལག་འདོར་བར་མི་འཐད་པ་བསྟན་པ་ལ་གཉིས་ཏེ། བདག་གིར་ཞེན་པའི་རྒྱུ་འདུ་སོགས་ཀྱི་འབྲེལ་བར་འདོད་ན་ཧ་ཅང་ཐལ་བ་དང་དེའི་ལན་དགག་པའོ། ། དང་པོ་ལ་གཉིས་ལས་དང་པོ་ཡན་ལག་ལ་ཉེས་པ་མཐོང་ཡང་མི་འདོར་བར་ཐལ་བ་ནི། དེ་ལ་ཅེས་པ་སྟེ་སྐྲ་ལ་སོགས་པ་དེ་ལ་རང་གི་བའི་བློ་སྐྱེ་བའི་རྒྱུ་ནི་བདག་དང་ཡན་ལག་གཉིས་འཕྲོད་པ་འདུ་བ་དང་ལྡན་པ་ལ་སོགས་པའི་འབྲེལ་བ་ཡོད་པ་ལས་སྐྱེ་བ་ཡིན་གྱི་ལོངས་སྤྱོད་ཀྱི་རྟེན་དུ་བཟུང་བ་ཙམ་ལས་ནི་མ་ཡིན་ནོ། ། དེ་འདོར་བའི་རྒྱུ་ཡང་དེ་ལ་སྡུག་བསྔལ་དུ་བསྒོམ་པས་ཡིན་གྱི་ལོངས་སྤྱོད་ཀྱི་རྟེན་དུ་མ་བཟུང་བ་ཙམ་ལས་ནི་འདོར་བ་མ་ཡིན་ནོ་ཞེས་བྱེ་བྲག་པ་ལ་སོགས་པ་ཟེར་རོ། ། དེ་ལྟར་ན་དུཿཁ་རུ་བསྒོམ་པའི་དུས་ན་ཡང་བདག་ཡན་ལག་གི་འདུ་བའི་འབྲེལ་བ་ལ་སོགས་པ་སྔར་གྱི་དེ་བཞིན་དུ་གནས་པའི་ཕྱིར་ཡན་ལག་སྐྱོན་ཅན་ལ་དུཿཁ་སྐྱེད་པའི་ཉེས་པ་མཐོང་དུ་ཟིན་ཡང་དེ་སྤོང་བར་མི་འགྱུར་རོ། ། གཉིས་པ་གཟུགས་སོགས་ལ་ཞེན་པ་མི་སྐྱེ་བར་ཐལ་བ་ནི།

འདུ་བ་ལ་སོགས་ཞེས་པ་སྟེ་བདག་གི་རྒྱུད་དང་མ་འབྲེལ་པའི་ཕྱི་རོལ་གྱི་འདོད་ཡོན་ལ་བདག་གི་བའི་བློ་མི་སྐྱེ་བར་ཐལ་བ་ལས་སྐྱེ་བ་མཐོང་བའི་ཕྱིར་རོ། ། དེས་ན་དེ་ལ་བདག་གི་བའི་བློ་སྐྱེ་བའི་རྒྱུ་ནི་འདུ་འབྲེལ་ལས་མ་ཡིན་གྱི་འདོད་ཡོན་ཐམས་ཅད་ལ་བདག་ལ་ཕན་འདོགས་པའི་ནུས་པ་ཡོད་པར་མཐོང་བ་ལས་ཡིན་ནོ། ། གཉིས་པ་དེའི་ལན་དགག་པ་ལ་གཉིས་ཏེ། དབང་སོགས་མཐའ་གཅིག་ཏུ་དུཿཁའི་རྒྱུ་ཡིན་པས་མ་གྲུབ་པ་དང༌། ཕལ་ཆེར་དུཿཁའི་རྒྱུ་ཡིན་པས་མ་ངེས་པའོ། ། དང་པོ་ནི་ཡན་ལག་སྐྱོན་ཅན་དེའི་བདག་ལ་ཕན་འདོགས་པའི་ནུས་པ་མཐོང་ཡང་རང་གི་བའི་བློ་སྐྱེ་བར་མི་འགྱུར་ཏེ། དེས་བདག་ལ་དུཿཁ་བསྐྱེད་པའི་ཕྱིར་དུག་ སྦྲུལ་གྱིས་བཟུང་བའི་སོར་མོ་བཞིན་དུ་དོར་བར་བྱ་བ་ཡིན་ནོ་ཞེ་ན། ཡན་ལག་ སྐྱོན་ཅན་དེ་ནི་མཐའ་གཅིག་ཏུ་དེས་པར་དུཿཁ་ཁོ་ནའི་རྒྱུ་ཡིན་པ་མ་གྲུབ་སྟེ། ཁ་ ཅིག་ཏུ་བདེ་བའང་སྐྱེད་པའི་ཕྱིར་ཏེ་མིག་སྐྱོན་ཅན་གྱིས་ཀྱང་ལམ་རྙེད་པ་བཞིན་ ནོ། ། གཉིས་པ་ལ་གཉིས་ཏེ་རྟོག་དབྱོད་ཡོད་ཅིང་བདེ་བ་ཁྱད་པར་ཅན་རྙེད་ན་བདེ་བ་ཅུང་ཟད་པ་དེ་སྤོང་བ་དང༌། དེ་ལྟར་མ་ཡིན་ན་མི་སྤོང་བ་དཔེ་དང་བཅས་ཏེ་བསྟན་པའོ། །དང་པོ་ནི་ཡན་ལག་སྐྱོན་ཅན་དེ་ཕལ་ཆེར་དུཿཁའི་རྒྱུ་ཡིན་པའི་ཕྱིར་འདོར་བ་ཡིན་ཏེ་དུག་དང་བཅས་པའི་ཁ་ཟས་ཀྱིས་འཕྲལ་དུ་བདེ་བ་སྐྱེད་ཀྱང་སྲོག་འཕྲོག་པའི་ཉེས་པ་མཐོང་བའི་ཕྱིར་འདོར་བ་བཞིན་ནོ་ཞེ་ན། འདི་ལ་རྟོག་ལྡན་དུག་དང་མ་འདྲེས་ཁ་ཟས་ཁྱད་པར་ཅན་རྙེད་ན་སྐྱོན་ཅན་ལ་ཆགས་པ་དང་བྲལ་བར་འགྱུར་ཞེས་སྟོན་པ་ནི། ཁྱད་པར་ཅན་བདེ་ཞེས་པའི་རྐང་པ་གཉིས་སོ།།གཉིས་པ་ནི་ཁྱད་པར་ཅན་མ་རྙེད་པའམ་བཟང་ངན་འབྱེད་པའི་རྟོག་དཔྱོད་མེད་ན་སྐྱོན་ཅན་ལའང་ཞེན་པས་འཇུག་ཅེས་སྟོན་པ་ནི། བསམ་མེད་ཅེས་པའི་ཚིགས་བཅད་གཅིག་གོ ། གཉིས་པ་དོན་དགག་པ་ལ་གསུམ་སྟེ། བདག་རྟག་པ་བསྒོམས་པ་མི་སྲིད་པ་དང༌། དུ་མ་བར་ཤེས་པ་ཙམ་གྱིས་གྲོལ་ན་ཧ་ཅང་ཐལ་བ་དང༌།

དབང་སོགས་ལ་ཉེས་པ་མཐོང་བས་ཞེན་པ་ལྡོག་པ་མི་འཐད་པའོ། ། དང་པོ་ལ་ལྔ་སྟེ་བསྒོམས་པས་འགྱུར་ན་བདག་མི་རྟག་པར་ཐལ་བ་དང༌། མྱོང་བ་ལ་སོགས་པའི་རྟེན་བདག་མེད་ན་དེར་ཉེན་པ་མི་འཐད་པ་དང༌། བདག་ཡོད་ན་བདག་དང་བདག་གི་ཞེན་པ་སྐྱེ་བར་བསྟན་པ་དང༌། བདག་ཏུ་ཆགས་པ་ཡོད་ན་བདག་གིར་ཆགས་པ་དང་བྲལ་བའི་དོན་དུ་བརྩོན་ཡང་མི་ལྡོག་པར་བསྟན་པ་དང༌། བདག་ལའང་ཆགས་པ་དང་བྲལ་ན་ཧ་ཅང་ཐལ་བའོ། ། དང་པོ་ནི་བདག་བསྒོམས་པས་གྲོལ་བ་མི་སྲིད་དེ་བདག་ཡོད་དུ་ཆུག་ཀྱང་དེ་བསྒོམས་པ་མི་སྲིད་པའི་ཕྱིར་རོ། ། འདི་ལྟར་བདག་དུཿཁ་དང་བཅས་པ་དེ་བསྒོམས་པའི་སྟོབས་ཀྱིས་འདུན་པ་མེད་པར་མི་འགྱུར་ན་རྟོག་ལྡན་གྱིས་འབད་པ་དོན་མེད་དུ་ཐལ་བའི་ཕྱིར་རོ། །གཞན་ཡང་བདག་རྟག་པ་དེ་ཉེས་པའི་རང་བཞིན་ཡིན་ན་སོལ་བའི་ནག་པོ་ལྟར་སྦྱང་མི་ནུས་ལ་རང་བཞིན་མ་ཡིན་ན་ཡང་དེ་ལ་དེས་མ་གོས་པར་ཐལ་བའི་ཕྱིར་དང༌། དེས་ན་བདག་རྟག་པ་ལ་གྲོལ་བ་མི་སྲིད་དོ། །བསྒོམས་པས་འགྱུར་ན་བདག་བསྒོམས་པས་བདག་འཇིག་པར་འགྱུར་ལ། དེ་ལྟར་ན་བདག་འདོད་པ་དང་འགལ་ཞེས་པ་ནི། བདག་ནི་ཞེས་པའི་རྐང་པ་གཉིས་སོ། ། གལ་ཏེ་བསྒོམས་པས་བདག་མི་འཇིག་སྟེ་བདག་གི་གནས་སྐབས་འགྱུར་བ་ཙམ་ཡིན་པའི་ཕྱིར་རོ། ། འདི་ལྟར་འཁོར་བའི་ཚེ་བདེ་བའི་གནས་སྐབས་ཉམས་ལ། གྲོལ་བའི་ཚེ་དུཿཁའི་གནས་སྐབས་ཉམས་པ་ཡིན་ནོ་ཞེ་ན། གནས་སྐབས་ཞིག་ན་གནས་སྐབས་ཅན་ཡང་འཇིག་པར་འགྱུར་ཏེ། དེ་གཉིས་ཐ་དད་མ་དམིགས་པའི་ཕྱིར་རོ། ། གལ་ཏེ་བསྒོམས་པས་བདག་གི་ཡོན་ཏན་བདེ་སྡུག་འཇིག་པ་ཙམ་ཡིན་ནོ་ཞེ་ན། འོ་ན་བདག་ཀྱང་འཇིག་པར་འགྱུར་ཏེ། ཡོན་ཏན་ཡོད་པ་ལས་མེད་པ་ཅན་དུ་སྐྱེས་པའི་ཕྱིར་རོ། ། གཉིས་པ་ནི་བདག་བསྒོམས་པས་དེ་མཐར་ཐུག་པའི་ཚེ་བདག་མེད་ན་བདེ་སྡུག་ལ་སོགས་པ་ཉམས་སུ་མྱོང་བ་དང༌། ལས་འབྲས་ལ་སོགས་པའི་ཐ་སྙད་དང་ཤེས་རབ་དང་ཏིང་ངེ་འཛིན་ལ་སོགས་པ་ཡོན་ཏན་ཀུན་གྱི་རྟེན་ལོག་པ་སྟེ་མེད་པར་འགྱུར་ལ།

དེ་ལྟར་ན་གྲོལ་བ་དང་ལས་འབྲས་ལ་སོགས་པའི་རྟེན་དུ་བདག་དགོས་སོ་ཞེས་ཇི་ལྟར་ཞེན་པ་ཡིན་ཏེ། བདག་ཏུ་ཞེན་པའི་རང་བཞིན་ནི་བདག་མི་རྟག་པའམ་མེད་པ་དེ་འདྲ་བར་འདོད་པ་མ་ཡིན་པའི་ཕྱིར་རོ། ། གསུམ་པ་ནི་གལ་ཏེ་བདག་ཡོད་ཀྱང་དེ་ལ་ཆགས་པ་མི་འབྱུང་བ་མ་ཡིན་ནམ། སྐྱེས་བུ་དམ་པ་ལ་རིན་པོ་ཆེ་ཡོད་ཀྱང་དེ་ལ་མ་ཆགས་པ་བཞིན་ཞེ་ན། རྣམ་པ་ཀུན་ཏུ་ཞེས་པ་སྟེ་བདག་འཛིན་ཡོད་ན་བདག་ལ་ཆགས་པ་སྐྱེ་བ་དང་བརྟན་པ་དང་འཕེལ་བར་བྱེད་དེ་དེའི་རྒྱུ་མ་ཚང་བ་མེད་པ་ཡིན་པའི་ཕྱིར་རོ། ། བདག་ཏུ་ཆགས་པ་དེ་ནི་བདག་གིར་ཞེན་པ་སྐྱེད་པའི་ས་བོན་ཁྱད་པར་ཅན་ཡིན་ཏེ། ཟས་ལ་སོགས་པ་བདག་ལ་ཕན་འདོགས་པར་ཤེས་པའི་ཕྱིར་རོ། ཞེན་པ་དེ་གཉིས་ཀྱིས་འཁོར་བར་འཁྱམས་པ་ཡིན་ནོ། ། བཞི་པ་ནི་བདག་ཏུ་ཆགས་པ་ཡོད་ཀྱང་བདག་གི་བ་ལ་ཆགས་པ་མི་འགྱུར་སྟེ་དེ་ལ་ཆགས་པ་དང་བྲལ་བའི་དོན་དུ་འབད་པའི་ཕྱིར་རོ་ཞེ་ན། བདག་ཏུ་ཆགས་པའི་གང་ཟག་དེ་ཆོས་ཅན། དེའི་དོན་དུ་བརྩོན་པས་རེ་ཤིག་བདག་གི་བ་ལ་ཆགས་པ་མངོན་དུ་རྒྱུ་ལན་གཅིག་ལོག་ཀྱང་དེ་ལ་གཏན་ཆགས་བྲལ་དུ་མི་འགྱུར་ཏེ་བདག་གི་བས་ལུས་སེམས་ལ་ཕན་འདོགས་པའི་ཡོན་ཏན་གྱི་ཆ་མཐོང་བ་ལ་བརྟེན་ནས་ཡང་དེ་ལ་ཆགས་པ་མངོན་དུ་རྒྱུ་འཇུག་པའི་ཕྱིར་རོ། ། དེས་ན་དེ་ལ་ཆགས་པ་དང་བྲལ་བའི་གེགས་བྱེད་དེ་ཟས་ཀྱིས་ཚིམས་པ་ལན་གཅིག་དེ་ལ་ཆགས་པ་དང་བྲལ་ཡང་སླར་འདོད་པ་བཞིན་ནོ། ། བདག་གི་བས་དུཿཁ་བསྐྱེད་པའི་སྐྱོན་མཐོང་བའི་ཕྱིར་དེ་ལ་སྲེད་པ་མི་འབྱུང་ངོ་ཞེ་ན། ཡོན་ཏན་གྱི་ཆ་མཐོང་བ་དེས་བདག་གི་བ་དེའི་སྐྱོན་བསྒྲིབས་ནས་མི་མཐོང་བ་ཡིན་ནོ། །དེས་ན་བདག་ལ་ཆགས་པ་ཡོད་ན་བདག་གིར་ཆགས་པ་དང་བྲལ་བ་མི་སྲིད་དོ། ། ལྔ་བ་ནི་གལ་ཏེ་བདག་ལའང་ཆགས་པ་དང་བྲལ་བའི་ཕྱིར་བདག་གི་བ་ལ་ཆགས་པ་དང་བྲལ་ལོ་ཞེ་ན། འོ་ན་བདག་ཀྱང་མེད་པར་འགྱུར་ལ་དེ་ལྟར་ན་ཆགས་བྲལ་ཡང་མེད་དེ་ཆགས་པ་དང་བྲལ་བ་པོ་མེད་པའི་ཕྱིར་རོ།

། གཞན་ཡང་སྐྱེས་བུ་དེ་ནི་ཇི་ལྟར་བདག་འདོར་བ་ཡིན་ན་བདག་གི་བ་ལ་དུཿཁར་བསྒོམས་པ་དོན་མེད་དུ་འགྱུར་ཏེ། གྲོལ་བ་པོ་མེད་པས་དེ་བསྒོམས་ཀྱང་གྲོལ་བ་མི་ཐོབ་པའི་ཕྱིར་རོ། །བདག་ཡོད་ནའང་དུཿཁ་བསྒོམས་པ་དོན་མེད་དེ་དེས་དུཿཁའི་རྒྱུ་བདག་ཏུ་ཆགས་པ་སྤང་བར་མི་ནུས་པའི་ཕྱིར་རོ། ། གཉིས་པ་དུཿཁར་ཤེས་པ་ཙམ་གྱིས་གྲོལ་ན་ཧ་ཅང་ཐལ་བ་ལ་གསུམ་སྟེ། ཧ་ཅང་ཐལ་བ་དངོས་དང༌། དེའི་ལན་དགག་པ་དང༌། གཞན་ལ་ཆགས་བྲལ་གཏན་མི་སྲིད་པར་བསྟན་ པའོ། ། དང་པོ་ནི་དེ་དག་ཅེས་པ་སྟེ་བདག་འཛིན་ཅན་དེ་དག་དུཿཁ་བསྒོམས་པས་འཁོར་བ་དུཿཁ་ཉིད་དུ་གསལ་བར་བྱེད་པ་ཙམ་ཡིན་ཏེ་བདག་མེད་བསྒོམས་པ་བཞིན་ནོ། །དུཿ་ཁར་ཤེས་པ་ཙམ་གྱིས་གྲོལ་ན་དང་པོ་ཉིད་དུ་གྲོལ་བར་འགྱུར་ཏེ། ན་བ་ལ་སོགས་པའི་དུཿཁ་དེ་ནི་མ་བསྒོམས་པའི་སྔར་ཡང་སྐྱེ་བའི་ཐམས་ཅད་ལ་མངོན་སུམ་དུ་གྲུབ་པའི་ཕྱིར་རོ། ། དུཿཁ་མངོན་སུམ་དུ་མ་གྲུབ་ན་སེམས་ཅན་ལ་དུཿཁས་མི་གནོད་པར་ཐལ་བའི་ཕྱིར་རོ། །དེས་ན་སྔར་དུཿཁར་ཤེས་པ་དེ་ལྟའང་ཆགས་བྲལ་མེད་བ་དེ་བཞིན་དུ་ཕྱིས་བསྒོམས་པའི་དུས་ནའང་དེ་ལྟར་ཡིན་ནོ། ། གལ་ཏེ་དུཿཁ་བསྒོམས་པས་ཐོག་མ་མེད་པ་ནས་ཀྱི་དུཿཁ་མང་པོ་དྲན་པས་འཁོར་བ་ལ་སྐྱོ་བ་སྐྱེ་བའི་ཕྱིར་ཆགས་བ་དང་བྲལ་བར་འགྱུར་རོ་ཞེ་ན། འོ་ན་དེ་ཉིད་ཀྱི་ཚེ་བདེ་བ་མཐའ་དག་ཀྱང་དྲན་བས་དེ་ལ་ཆགས་པར་འགྱུར་རོ། གལ་ཏེ་ཞི་བའི་བདེ་བ་མཆོག་ཏུ་མཐོང་བའི་ཕྱིར་འཁོར་བའི་བདེ་བ་ལ་སྲེད་པར་མི་འགྱུར་རོ་ཞེ་ན༑ བདག་ལྟ་ཅན་ནི་ཞི་བའི་བདེ་བ་ལ་སྐྱོ་བར་འགྱུར་ཏེ། བྱ་རོག་མི་གཙང་གནས་ལ་ནི། ། མངོན་ཞེན་དང་ནི་རྗེས་འབྲེལ་བའི། ། དགའ་བ་ཅི་འདྲ་དེ་འདྲ་བ༑ ༑པད་མའི་ནགས་སུ་ཐོབ་མི་འགྱུར། ཞེས་པ་ལྟར་རོ། ། གཉིས་པ་ལ་གཉིས་ལས། དང་པོ་རེ་ཞིག་དེའི་བློ་ལྡོག་ཀྱང་དེ་མི་བརྟན་པའི་དཔེ་ནི་བདག་གི་བ་ལ་དུཿཁར་བསྒོམས་པས་དེའི་ཉེས་པ་མཐོང་བའི་ཚེ་ཆགས་པ་དང་བྲལ་བར་འགྱུར་ཏེ།

སྔར་དགའ་བ་སྐྱེས་པའི་ཡུལ་ལ་ཡང་ཕྱིས་ཉེས་པ་མཐོང་ན་ཆགས་བ་ལྡོག་པ་མཐོང་བའི་ཕྱིར་རོ་ཞེ་ན། གལ་ཏེ་ཡུལ་དེ་ལ་ཉེས་པ་མཐོང་བ་ཡིས་སྐད་ཅིག་སྟེ་ཉེས་པ་མཐོང་བ་དེ་སྲིད་དུ་ཡུལ་དེ་ལ་ཆགས་པའི་བློ་ལྡོག་ཀྱང་དེ་ལ་གཏན་དུ་ཆགས་བྲལ་དུ་མི་འགྱུར་ཏེ་འགའ་ཞིག་གི་ཚེ་དེ་ཡང་མཁོ་བས་ཆགས་པར་འགྱུར་བའི་ཕྱིར་རོ། ། དཔེར་ན་སྐྱེས་བུ་འདོད་ལྡན་བུད་མེད་འགའ་ཞིག་ལ་ཆགས་པ་དང་བྲལ་ཡང་གཞན་ལ་ཆགས་པ་སྐྱེ་བ་བཞིན་ནོ། ། དེའི་ཕྱིར་ས་བོན་མ་སྤངས་ན་ལན་གཅིག་འགག་ཀྱང་སླར་ལྡོག་སྟེ། དགེ་སློང་དག་འཕགས་པའི་ཤེས་རབ་ཀྱིས་སྤངས་པ་གང་ཡིན་པ་དེ་ནི་སྤངས་པ་ཡིན་ནོ། ། ཞེས་གསུངས་པའི་ཕྱིར་རོ། ། གཉིས་པ་དེའི་རྒྱུ་མཚན་ནི་སྐྱེས་བུ་གང་ལ་བླང་བྱ་དང་དོར་བྱ་འཛིན་པའི་ཁྱད་ཡོད་ན་དེ་དག་ལ་བརྟེན་པའི་ཆགས་སྡང་གཉིས་སྐྱེའོ། ། ཡུལ་གཅིག་ལ་སྟེ་བླང་བྱ་ལ་དམིགས་ནས་བྱུང་བའི་ཆགས་པ་དེ་ཉིད་ཆགས་པ་ཀུན་ཏེ་ཡུལ་ཀུན་ལ་ཆགས་པ་སྐྱེ་བའི་ས་བོན་ཡིན་ནོ། ། དེ་ཅིའི་ཕྱིར་ཞེ་ན། དེ་ཉིད་རྣམ་གྲངས་ཀྱིས་བསྐྱེད་ཚེ། ཞེས་པ་ད་ལྟར་གྱི་དོར་བྱ་དེ་ཉིད་འགའ་ཞིག་གི་ཚེ་བླང་བྱར་ཡང་འགྱུར་བའི་ཕྱིར་རོ་ཞེས་པའི་དོན་ཏོ།

 །དེ་ཡང་ཡུལ་ཐམས་ཅད་དུ་དུས་ཐམས་ཅད་ཀྱི་ཚེ་བླང་བྱ་ཁོ་ནའང་དོར་བྱ་ཁོ་ནར་འགྱུར་བ་མ་ཡིན་ཏེ་ཟས་བཞིན་ནོ། ། གསུམ་པ་གཞན་ལ་ཆགས་བྲལ་མི་སྲིད་པ་ལ་གཉིས་ལས། དང་པོ་ཆགས་བྲལ་མི་སྲིད་པའི་རྒྱུ་མཚན་ནི་འོག་ཏུ་ད་ནི་གང་ལ་ཞེས་པ་སེམས་ཅན་རྣམ་ཡུལ་གང་ལ་ཆགས་པ་དང་བྲལ་བར་འགྱུར་ཏེ། བདག་དང་དེའི་ཡུལ་ཅན་ཆགས་པ་དང་བདག་གི་བདེ་བ་སྒྲུབ་བྱེད་བདག་གི་བ་རྣམས་དང་གསུམ་ཀ་སྐྱོན་མེད་ཡིན་པའི་ཕྱིར་རོ། །འདི་ལྟར་བདག་ནི་སངས་རྒྱས་ལྟར་སྐྱོན་མེད་དུ་འདོད་ན་དེའི་ཡུལ་ཅན་ཆགས་པའང་དད་པ་ལྟར་སྐྱོན་མེད་དུ་གྲུབ་ཅིང༌། དེའི་བདེ་བ་སྒྲུབ་བྱེད་ཡུལ་དང་དབང་པོ་ལ་སོགས་པའང་སངས་རྒྱས་དགྱེས་པར་བྱེད་པའི་ཐབས་མཆོད་པ་ལྟར་སྐྱོན་མེད་ཡིན་ནོ། ། ཡིན་ནོ། ། གལ་ཏེ་སྐྱོན་མེད་གསུམ་ལ་ཆགས་པ་དང་བྲལ་བ་མི་སྲིད་ཀྱང་དེ་གསུམ་དུ་མ་འདུས་བའི་སྐྱོན་ཅན་གཞན་ལ་ཆགས་པ་དང་བྲལ་བ་སྲིད་དོ་ཞེ་ན། འགྲོ་བ་སྟེ་ཆགས་པ་དང་བྲལ་བའི་ཡུལ་འཁོར་བའང་གསུམ་པོ་དེ་ཙམ་ཉིད་ཡིན་ཏེ་གཞན་མ་དམིགས་པའི་ཕྱིར་རོ། གཉིས་པ་དེའི་ལན་དགག་པ་ནི་འཁོར་བའི་གནས་དེར་དབང་པོ་དང་ཡུལ་ལ་སོགས་པ་དེ་སྐྱོན་དང་བཅས་པའང་ཡིན་ཏེ་དུཿཁ་སྐྱེད་པའི་ཕྱིར་རོ། ། དེས་ན་དེ་དག་སྤང་བར་བྱ་བ་ཡིན་ནོ་ཞེ་ན། འདོར་བའི་རྒྱུ་མཚན་དུཿཁ་སྐྱེད་པ་དེ་ནི་བདག་ལའང་མཚུངས་པས་དེའང་འདོར་བར་བྱ་བར་འགྱུར་རོ། ། གལ་ཏེ་བདག་དེ་ལ་དུཿཁ་སྐྱེད་པ་དེའི་སྐྱོན་ཡོད་ཀྱང་དེ་ལ་ཆགས་པ་དང་བྲལ་བ་མི་སྲིད་པ་ཡིན་ཏེ། དེ་འཁོར་འདས་གཉིས་ཀའི་རྟེན་དུ་དགོས་པའི་ཕྱིར་ཞེ་ན། ད་ནི་བདག་གི་བ་གང་ལ་སྐྱེས་བུ་དེ་ཆགས་པ་དང་བྲལ་ཏེ་དེ་ལའང་ཆགས་པ་དང་བྲལ་བ་མི་སྲིད་པར་འགྱུར་རོ། །གལ་ཏེ་བདག་ནི་དོར་བར་མི་ནུས་པས་དེ་ལ་ཆགས་པ་དང་བྲལ་བ་མི་སྲིད་ལ། བདག་གི་བ་དོར་བར་ནུས་པའི་ཕྱིར་དེ་ལ་ཆགས་པ་དང་བྲལ་བ་སྲིད་དོ་ཞེ་ན། དེ་ལའང་ཉེས་པ་མཐོང་བའི་ཚེ་འདོར་ཡང་ཡོན་ཏན་མཐོང་བའི་ཚེ་ཡང་ལེན་པར་འགྱུར་བས་དེ་ལ་ཆགས་པ་དང་བྲལ་བ་མ་ཡིན་ནོ།

། གསུམ་པ་དབང་སོགས་ལ་ཉེས་པ་མཐོང་བས་ཞེན་པ་ལྡོག་པ་མི་འཐད་པ་ལ་བཞི་སྟེ། ཡུལ་ལ་ཞེན་པ་སྐྱེ་བ་དང་ལྡོག་པའི་རྒྱུ་མཚན་སྤྱིར་བསྟན་པ་དང༌། རྒྱུ་མཚན་དེ་དབང་སོགས་ལ་མེད་པར་བསྟན་པ་དང༌། དབང་སོགས་ལ་ཉེས་པ་མཐོང་བ་ཉིད་མི་སྲིད་པ་དང༌། སྲིད་ཀྱང་དེས་ཞེན་པ་སྤང་མི་ནུས་པར་བསྟན་པའོ། དང་པོ་ནི་ཞེན་པ་སྐྱེ་བའི་རྒྱུ་ཡོན་ཏན་མཐོང་བ་ཡིན་ན་དེ་ལྡོག་པའི་རྒྱུ་ཉེས་པ་མཐོང་བ་ཡིན་ཏེ། གྲོགས་པོའི་སྐྱོན་ཡོན་མཐོང་བ་བཞིན་ཞེས་སྟོན་པ་ནི་ཡོན་ཏན་མཐོང་བ་ཞེས་པའི་རྐང་པ་གཉིས་སོ། ། གཉིས་པ་ལ་གཉིས་ལས་དང་པོ་རྒྱས་པར་བསྟན་པ་ནི་དབང་པོ་དང་ཡན་ལག་ལ་སོགས་པ་ལ་ཞེན་པ་སྐྱེ་བ་དང་འཇིག་པའི་རྒྱུ་སྐྱོན་ཡོན་མཐོང་བ་ལས་མ་ཡིན་ཏེ། འདི་ལྟར་སྐྱོན་ཡོན་ལ་རྟོག་དཔྱོད་གཏན་ནས་མེད་པའི་བྱིས་པ་དང་ཕྱུགས་ལ་སོགས་པ་ལའང༌། དབང་སོགས་ལ་ཞེན་པ་མཐོང་བའི་ཕྱིར་དང༌། ལོངས་སྤྱོད་ཀྱི་རྟེན་དུ་རུང་ན་མིག་རབ་རིབ་ཅན་དང་ལུས་ཞ་བ་ལ་སོགས་པའི་སྐྱོན་ལྡན་ལའང་ཞེན་པ་ཡོད་པའི་ཕྱིར་དང༌། མཛེས་པ་ལ་སོགས་པའི་ཡོན་ཏན་དང་ལྡན་ཡང་བདག་གི་ལོངས་སྤྱོད་ཀྱི་རྟེན་དུ་མི་རུང་བའི་གཞན་གྱི་དབང་པོ་དང་ལུས་ལ་སོགས་པ་ལ་ཞེན་པ་མེད་པའི་ཕྱིར་དང༌། བདག་ཉིད་ཀྱི་རྒྱུད་དང་བྲལ་བའི་འདས་པ་དང་མ་འོངས་པའི་དབང་པོ་སྐྱོན་མེད་དང༌། ད་ལྟར་གྱི་བདག་གི་བ་ལུས་ལས་བུད་པའི་སྐྲ་ལ་སོགས་པ་ལ་ཡང་ཞེན་པ་མེད་པའི་ཕྱིར་རོ། ། གཉིས་པ་དོན་བསྡུ་བ་ནི། དེ་ཉིད་ཕྱིར་ན་ཞེས་པའི་ཚིགས་བཅད་གཅིག་གོ། གསུམ་པ་ནི་གཞན་ཡང་དབང་སོགས་ལ་ཉེས་པ་མཐོང་བས་ཞེན་པ་ལྡོག་པ་མི་འཐད་དེ། དེ་དག་ལ་ཉེས་པ་མཐོང་བ་ཉིད་མི་སྲིད་པའི་ཕྱིར་རོ། ཅིའི་ཕྱིར་ཞེ་ན༑ འོག་ཏུ་ཆགས་པས་ཞེས་པ་ཐོག་མ་མེད་པ་ནས་གཙང་བ་དང་བདེ་བ་ལ་སོགས་པར་ཆགས་པའི་སྒོ་ནས་ཡོན་ཏན་ཅན་དེར་ཡང་མཐོང་བའི་ཕྱིར་རོ། དེ་ཡང་ཡུལ་གྱི་གནས་ལུགས་ལ་གཙང་བ་ལ་སོགས་པའི་ཡོན་ཏན་ཡོད་པ་མིན་ཡང་ཡོན་ཏན་སྒྲོ་འདོགས་པའི་ཕྱིར་རོ།

སེམས་དབུ་མར་གནས་པའི་དུས་ན་ཉེས་པ་མཐོང་བ་མི་འཐད་དེ། ཞེན་པ་ལ་དབུ་མར་གནས་པ་མི་སྲིད་པའི་ཕྱིར་རོ། ། བཞི་བ་ཡོན་ཏན་མཐོང་བ་ལས་ཞེན་པ་སྐྱེ་ན་བྱིས་སོགས་ལའང་མཐོང་ཕྱིར་དང༌། ཞེས་པ་ལ་སོགས་པའི་སྐྱོན་ཡོད་ལ་དེས་ན་བདག་གི་བ་ལ་ཞེན་པ་དེའི་རྒྱུ་བདག་དང་བདག་གིར་ལྟ་བ་ལ་གནོད་པ་མེད་པ་ཅན་གྱི་དབང་སོགས་ལ་སྐྱོན་ཡོད་པར་བསྒྲུབ་པས་དབང་སོགས་ལ་ཡོན་ཏན་མཐོང་བའི་འབྲས་བུ་མ་ཡིན་པའི་བདག་གི་བ་ལ་ཞེན་པ་དེ་ལ་ཇི་ལྟར་གནོད་དེ། འགའ་ཞིག་གིས་མེ་ལ་མི་གནོད་ན་དུ་བ་ལ་ནི་གནོད་པ་བཞིན་ནོ། མདོར་ན་ཉེས་པ་མཐོང་བས་དབང་སོགས་ལ་ཞེན་པ་ལྡོག་པ་མི་འཐད་དེ་ཞེན་པའི་རྒྱུ་བདག་གིར་ལྟ་བ་ལ་མི་གནོད་པའི་ཕྱིར་རོ། དེ་དག་གི་བདག་ལྟ་ཅན་ལ་དུཿཁ་བསྒོམས་ཀྱང་ཞེན་པ་སྤོང་བ་མི་སྲིད་ལ། ། སྲིད་ཀྱང་ཐར་པ་མི་ཐོབ་པར་བསྟན་པ་ཡིན་ནོ། ། གསུམ་པ་ཆགས་བྲལ་གྱི་རང་བཞིན་ངེས་པར་བྱ་བ་ལ་གསུམ་སྟེ། གྲངས་ཅན་གྱི་ལུགས་ལ་ཆགས་བྲལ་མི་འཐད་པ་དང༌། དུཿཁ་ལ་ཡིད་བྱུང་བ་ཙམ་ཆགས་བྲལ་མ་ཡིན་པ་དང༌། ཀུན་ལ་སེམས་སྙོམས་པ་ཆགས་བྲལ་དུ་བསྟན་པའོ། ། དང་པོ་ལ་གསུམ་ལས་རང་བཞིན་དང་སྐྱེས་བུ་ཐ་དད་དུ་ཤེས་པ་ཆགས་བྲལ་ཡིན་ན་ཧ་ཅང་ཐལ་བ་ནི། གྲངས་ཅན་ན་རེ་བདག་ལྟ་ཅན་ལ་དུཿཁ་བསྒོམས་པའང་མི་སྲིད་ལ། བསྒོམས་ཀྱང་གྲོལ་བའང་མི་སྲིད་པ་བདེན་མོད། འོན་ཀྱང་སྐྱེས་བུ་འདི་ནི་དོན་དམ་དུ༌། ། རྟོགས་པ་དགག་པའི་ཕྱིར་བཞིན་ཏེ། ། རང་བཞིན་དུ་ནི་མ་ཤེས་ཏེ། ། རྨོངས་པ་འཁོར་བར་བརྟེན་པ་ཡིན། ། ཅེས་པས་གཙོ་བོ་དང་སྐྱེས་བུ་ཐ་དད་དུ་ཤེས་ན་གྲོལ་ལ། གཅིག་ཏུ་ཤེས་ན་འཁོར་བ་ཡིན་ནོ་ཞེས་ཟེར་རོ། དེ་ལྟར་ན་སེམས་ཅན་ཐམས་ཅད་རང་འགྲོལ་བར་འགྱུར་ཏེ། ཁམས་གསུམ་གྱི་སྐྱེ་བོ་འདི་རྣམས་ཀྱིས་རང་བཞིན་དུ་འདོད་པའི་དབང་པོ་དང་བདེ་སོགས་ལས་བདག་རྟག་པ་ཐ་དད་དུ་ཤེས་པའི་ཕྱིར་རོ། དེ་ཡང་དབང་སོགས་ནི་མི་རྟག་པར་ཤེས་པའི་ཕྱིར་རོ། ། དེ་ཡང་འདི་ལྟར་བདག་གི་ལུས་དང་དབང་པོ་ལ་སོགས་པ་དམན་པ་དོར་ནས་མཆོག་གཞན་ཐོབ་པ་དོན་དུ་གཉེར་བའི་ཕྱིར་རོ།

།དེ་མ་གྲུབ་ན་ཐར་བ་ལ་འབད་པ་མི་བྱེད་པར་འགྱུར་རོ། །དེ་གཉིས་གཅིག་ཏུ་འཛིན་ན་དམན་པ་སྤངས་ནས་མཆོག་ཐོབ་པར་འགལ་བའི་ཕྱིར་རོ། ། གཞན་ཡང་དབང་སོགས་མི་རྟག་པར་ཤེས་ཏེ་སྐྱེ་འཇིག་བློ་ཅན་ཏེ་དབང་སོགས་ཀྱི་འབྲས་བུ་རྣམ་ཤེས་རེས་འགའ་བར་སྐྱེད་པར་མཐོང་བའི་ཕྱིར་རོ། ། མ་ངེས་པ་མ་ཡིན་ཏེ་དབང་སོགས་བདག་སོགས་བདག་རྟག་པ་དང་གཅིག་ཏུ་འཛིན་ན་དབང་སོགས་མི་རྟག་པར་ཤེས་པར་མི་འཐད་པའི་ཕྱིར་རོ། །གཞན་ཡང་ལོ་ཀ་ལ་ཆགས་པའི་ཚེ་གཙོ་བོ་མེད་པས་བདག་རྐྱང་བར་འགྱུར་ལ་དེའི་ཚེ་གྲོལ་བར་འགྱུར་རོ། །གཉིས་པ་གཅིག་ཏུ་ཤེས་པ་ཆགས་པའི་རྒྱུ་མ་ཡིན་པ་ནི། དེའི་ཕྱིར་གཅིག་ཉིད་མཐོང་བས་ཀྱང༌། ཆགས་མིན་ཞེས་པ་སྟེ་སླའོ། ། གསུམ་པ་བདག་འཛིན་ཆགས་པའི་རྒྱུར་བསྟན་པ་ནི། འོ་ན་བདག་གི་བ་ལ་ཆགས་པ་དེ་གང་ལས་སྐྱེ་ཞེ་ན། བདག་ལ་ཆགས་པའི་གང་ཟག་དེ་དམིགས་པ་ནི་དམིགས་པར་བྱེད་པ་སྟེ་རྣམ་པར་ཤེས་པའོ། །དེའི་རྒྱུ་ནང་གི་ཡན་ལག་ནི་དབང་པོ་ལ་སོགས་པའོ། །དེ་ལ་བདག་ཡོད་པར་མཐོང་བ་ཙམ་གྱིས་ངོ་བོ་ཉིད་ཀྱིས་བདག་ཏུ་རྗེས་སུ་ཆགས་པ་སྐྱེ་བར་འགྱུར་ལ། དེ་ལས་བདག་གི་བ་ལ་རྗེས་སུ་ཆགས་པ་སྐྱེ་བར་འགྱུར་རོ། ། གཉིས་པ་དུཿཁ་ལ་ཡིད་བྱུང་བ་ཙམ་ཆགས་བྲལ་མ་ཡིན་པ་ལ་གཉིས་ཏེ། ཡིད་མི་བདེ་བ་ཞེ་སྡང་དངོས་སམ་དེའི་རྒྱུར་བསྟན་པ་དང༌། ཞེ་སྡང་སྐྱེ་བ་ཉིད་ཆགས་བྲལ་དུ་འདོད་པ་དགག་པའོ། ། དང་པོ་ནི་གལ་ཏེ་དུཿཁ་བསྒོམས་པས་གྲོལ་བ་ཐོབ་སྟེ། ཕུང་བོ་དུཿཁར་མཐོང་ན་དེ་ལ་སྐྱོ་བ་སྐྱེ་བའི་ཕྱིར་རོ་ཞེ་ན། དུཿཁ་མཐོང་བས་ཡིད་འབྱུང་བ་ཡོད་ཀྱང་ཡིད་འབྱུང་དེ་འདྲ་ནི་ཞེ་སྡང་དང་མཚུངས་པར་ལྡན་པ་ཡིན་ཏེ། འཕགས་པ་གནས་བརྟན་སྡཻ་བའི་གཞུང་ལས། ཡིད་མི་བདེ་བ་ཐམས་ཅད་ནི་ཞེ་སྡང་དང་མཚུངས་པར་ལྡན་པར་ཡིན་ནོ་ཞེས་བཤད་པའི་ཕྱིར་རོ། ། ཡང་ན་དེ་ཞེ་སྡང་གི་རྒྱུ་ཡིན་ཏེ། སྤྱོད་འཇུག་ ཡིད་མི་བདེ་བའི་ཟས་རྙེད་ནས། ། ཞེ་སྡང་བརྟས་ཏེ་བདག་འཇོམས་སོ།

། ཞེས་པ་ལྟར་རོ། ། དེས་ན་ཡིད་འབྱུང་བ་དེ་གཏན་ཆགས་པ་དང་བྲལ་བ་མ་ཡིན་ཏེ། ཡིད་མི་བདེ་བ་སྐྱེས་པ་དེའི་ཚེའང་ཡུལ་ལ་ཆགས་པ་ཡོད་པའི་ཕྱིར་རོ། ། དེ་ཡང་དུཿཁ་དང་བྲལ་བའི་བདེ་བའི་གནས་སྐབས་གཞན་འཚོལ་བའི་འདུན་པ་ཡོད་པའི་ཕྱིར་རོ། །འོ་ན་དུཿཁ་ལ་ཡིད་འབྱུང་བ་དེ་ཡང་སྤང་བར་བྱ་བར་འགྱུར་ཏེ་ཞེ་སྡང་གི་གྲོགས་ཅན་དང་རྒྱུ་ཡིན་པའི་ཕྱིར་རོ་ཞེ་ན། ཡིད་མི་བདེ་བ་དེ་འདྲ་བ་མི་དགེ་བ་ཉིད་ཡིན་ཡང་དགེ་བའི་ཆོས་བསྐྱེད་པར་བྱེད་པའི་ཕྱིར་ཐུབ་པས་བརྟེན་པར་གསུངས་སོ།། གཉིས་པ་ནི་ཞེ་སྡང་རྒྱུན་དུ་སྐྱེ་བ་ཉིད་ཆགས་བྲལ་ཡིན་ཏེ་ཆགས་པ་སྐྱེ་བའི་སྐབས་འགོག་པའི་ཕྱིར་རོ་ཞེ་ན། གལ་ཏེ་ཞེ་སྡང་རྒྱུན་དུ་སྐྱེ་ན་ཐར་བ་མ་ཡིན་པར་འགྱུར་ཏེ་ཞེ་སྡང་དེ་ཉིད་དུཿཁའི་རྒྱུ་ཅན་ཏེ་འབྲས་བུ་ཡིན་པའི་ཕྱིར་རོ། ། འོ་ན་ཞེ་སྡང་ཇི་སྲིད་དུ་འཇུག་ཅེ་ན། དེ་ནི་དུཿཁ་ཇི་སྲིད་དུ་འཇུག་པ་དེ་སྲིད་དུའོ། ། རྒྱུ་དུཿཁ་དེ་ལོག་ན་འབྲས་བུ་ཞེ་སྡང་དེའང་ལོག་ནས་སྐྱེས་བུ་རང་ཉིད་ཀྱིས་སྔར་གྱི་རང་བཞིན་ཆགས་པ་དག་བཅས་པ་ལ་གནས་པར་འགྱུར་ཏེ་འཐབ་མོ་དུམ་པ་བཞིན་ནོ། ། གསུམ་པ་ནི་འོ་ན་ཁྱེད་ཀྱི་ཆགས་བྲལ་དེ་གང་ཞེ་ན། འོག་ནས་ཡུལ་སྡུག་མི་སྡུག་གི་དངོས་པོ་ཐམས་ཅད་ལ་སེམས་མཉམ་པའམ་བཏང་སྙོམས་སུ་གནས་ན་ཆགས་བྲལ་ཡིན་ཏེ་དཔེར་ན་འགའ་ཞིག་གུས་པས་ཙན་དན་གྱིས་ལུས་ལ་བྱུགས་པ་ལ་ཆགས་པ་མི་སྐྱེ་ལ། འགའ་ཞིག་སྡང་བས་སྟེའུས་ལུས་ལ་འཇོག་པ་ལ་ཁོང་ཁྲོ་མི་སྐྱེ་བ་ལྟ་བུའོ། །འཕགས་པ་དེ་དེ་ལྟ་བུ་ལ་དགའ་མི་དགའ་མི་སྐྱེ་བ་ཅིའི་ཕྱིར་ཞེ་ན། དེས་བླང་དོར་ཐམས་ཅད་སྤངས་པའི་ཕྱིར་རོ། །དེ་ཉིད་ཀྱང་ཆོས་ཐམས་ཅད་མཉམས་པ་ཉིད་དུ་རྟོགས་པའི་ཕྱིར་རོ། ། གསུམ་པ་དུཿཁ་བསྒོམས་པར་གསུངས་པ་དང་འགལ་བ་སྤང་བ་ལ་གསུམ་ལས། དང་པོ་བསྒོམས་བྱ་དུཿཁའི་རང་བཞིན་ནི། འོ་ན་བཅོམ་ལྡན་འདས་ཀྱིས་དུཿཁ་བསྒོམས་པར་གསུངས་པ་དང་འགལ་ཞེ་ན། དེ་ནི་དུཿཁ་བསྒོམ་པར་གསུངས་པ་མ་ཡིན་གྱི།

། འདུ་བྱེད་ཀྱི་དུཿཁ་ལ་དགོངས་ནས་དེ་བསྒོམ་པར་གསུངས་པ་ཡིན་ནོ། ། གཉིས་པ་དེ་བསྒོམས་པའི་དགོས་པ་ནི། ངེད་ཀྱི་དེའང་ཞེས་པ་སྟེ་རྐྱེན་ལས་སྐྱེས་པ་ནི་རྟེན་འབྲེལ་ཡིན་ལ་རྟེན་འབྲེལ་དེ་བསྒོམས་པའི་དགོས་པ་ནི། བདག་མེད་པའི་ལྟ་བ་རྟོགས་པའི་རྟེན་དུ་འགྱུར་བ་ཡིན་ནོ། །སྟོང་ཉིད་དུ་ལྟ་བ་རྟོགས་པའི་གྲོལ་བ་ཐོབ་པར་འགྱུར་རོ། །འོ་ན་ཐབས་བསྒོམས་པ་རྣམས་དོན་མེད་པར་འགྱུར་རོ་ཞེ་ན། སྟོང་ཉིད་དེ་རྟོགས་པའི་དོན་དུ་ཡིན་ཏེ་ཐུབ་པའི་གསུང་ཐམས་ཅད་སྟོང་ཉིད་ལ་གཞོལ་ཞིང་འབབས་པའི་ཕྱིར་རོ། །མི་རྟག་པ་དང་དུཿཁ་དང་ཚད་མེད་པ་ལ་སོགས་པ་བསྒོམས་པ་ཉིད་ཀྱིས་གྲོལ་ན། སྟོང་ཉིད་བསྒོམས་པ་བཤད་པ་དོན་མེད་པའི་ཕྱིར་རོ། ། གསུམ་པ་དེ་ལ་ལུང་དགོད་པ་ནི། ཐབས་རྐྱང་པ་བསྒོམས་པས་མི་གྲོལ་བ་དེའི་ཕྱིར་འདུ་བྱེད་མི་རྟག་པ་རྟོགས་པ་ལས་དུཿཁར་རྟོགས་ལ་དུཿ་ཁ་རྟོགས་པ་ལས་བདག་མེད་པར་རྟོགས་པར་གསུང་ཏེ། ཇི་སྐད་དུ། དགེ་སློང་དག་གཟུགས་རྟག་པ་ཡིན་ནམ་མི་རྟག་པ་ཡིན་བཙུན་པ་མི་རྟག་པ་ལགས་སོ། གང་མི་རྟག་པ་དེ་སྡུག་བསྔལ་བ་ཡིན་ནམ་བདེ་བ་ཡིན། བཙུན་པ་སྡུག་བསྔལ་བ་ལགས་སོ། །གང་མི་རྟག་པ་དེ་ནི་དུཿཁ་རྣམ་པར་འགྱུར་བའི་ཆོས་ཅན་ལགས་ཏེ། དེ་ལ་འདི་ནི་ངའི་འོ། །འདི་ནི་ང་ཡིན་ནོ། །འདི་ནི་ངའི་བདག་གོ་ཞེས་ལྟར་རུང་ངམ། བཙུན་པ་མ་ལགས་སོ་ཞེས་སོ། ། གསུམ་པ་སྤྱིའི་དོན་བསྡུ་བ་ནི། བདག་ཏུ་ལྟ་བ་ཡོད་ན་བདག་ལ་ཆགས་པ་དང་བྲལ་བ་མི་སྲིད་ལ། དེའི་ཕྱིར་ལུས་སམ་ཡུལ་ལ་སྲེད་པ་དང་ལྡན་པར་འགྱུར་ཞིང་དེས་ལས་བཟང་ངན་ཀུན་བརྩོམ་པ་ལ་བརྟེན་པར་འགྱུར་རོ། དེ་གསུམ་དང་ལྡན་པའི་གང་ཟག་དེ་རྒྱུ་ཉོན་མོངས་པ་དང་ལས་ལས་གྲོལ་བ་མ་ཡིན་ཞེས་པ། དང་པོ་གཉིས་ནི་ཉོན་མོངས་པ་ཡིན་ལ་ཕྱི་མ་ནི་ལས་སོ། ། མ་རིག་པ་དང་སྲེད་པ་དང་ལས་གསུམ་པོ་དེ་འདྲ་ཡོད་ན་སྐྱེ་བ་ལེན་པའི་ཕྱིར་འཁོར་བ་པ་ཞེས་བྱ་སྟེ་ཡང་དང་ཡང་དུ་འཁོར་བའི་ཕྱིར་རོ།

།དེས་ན་དུཿཁ་བསྒོམས་ཀྱང་སྲེད་པ་ལ་སོགས་པ་གསུམ་སྤང་མི་ནུས་པའི་ཕྱིར་དེས་ཐར་བ་ཐོབ་རེ་སྐན། གཉིས་པ་སྲིད་ན་ཧ་ཅང་ཐལ་བ་ནི་རིག་བྱེད་ཀྱི་མཐའ་གསང་བར་སྨྲ་བ་ན་རེ། བདག་ཡོད་ཀྱང་བདག་གི་བ་ཁོ་ན་དོན་དམ་པར་ཡོད་པར་མི་འདོད་པས་གྲོལ་ཏེ་ཆགས་པ་ནི་ཡུལ་ལས་འབྱུང་བའི་ཕྱིར་རོ་ཞེ་ན། བདག་གི་བ་མེད་པ་མི་འཐད་དེ་བདག་གི་ཟས་ལ་སོགས་པ་མཐོང་བའི་ཕྱིར་རོ། །གཞན་ཡང་བདག་གི་བ་དེའི་ཟ་བ་པོའི་བདག་ཀྱང་མེད་པར་འགྱུར་ཏེ། ཟ་བ་པོ་ནི་བཟའ་བྱ་ལ་ལྟོས་ནས་འཇིག་པའི་ཕྱིར་རོ། དེ་ལྟར་ཡིན་ན་དེའི་ཚེ་གྲོལ་བ་དེའི་རྟེན་བདག་ཀྱང་མེད་པར་འགྱུར་བའི་གྲོལ་བའང་མེད་པར་འགྱུར་རོ། བདག་ཇི་ལྟ་བུ་ཞེ་ན་བྱ་བ་སྟེ་ལས་བྱེད་པ་དང༌། འབྲས་བུ་ལ་ལོངས་སྤྱོད་པའི་མཚན་ཉིད་ཅན་དེ་རྟག་པའི་དངོས་པོའོ། ། གསུམ་པ་དེས་ན་བདག་ལྟ་སྤང་བར་གདམས་པ་ནི་དུཿཁ་བསྒོམས་པ་ལ་སོགས་པས་འཁོར་བའི་རྒྱུ་ལ་མི་གནོད་པ་དེའི་ཕྱིར་ཞེས་པའི་ཚིགས་བཅད་གཅིག་གོ ། གཉིས་པ་ལུང་ལས་གསུངས་པའི་ཆོ་ག་གཉེན་པོར་འདོད་པ་དགག་པ་ལ་གསུམ་སྟེ། དབང་གྲོལ་བའི་རྒྱུར་འདོད་པའི་སྒྲུབ་བྱེད་དགག་པ་དང༌། དེ་ལ་གནོད་བྱེད་བརྗོད་པ་དང༌། དོན་བསྡུས་ནས་བདག་མེད་མཐོང་བ་གཉེན་པོར་བསྟན་པའོ། །དང་པོ་ལ་གསུམ་ལས་དང་པོ་ལུང་ཙམ་ཡིད་ཆེས་པའི་གནས་སུ་མི་རུང་བ་ནི། ཁ་ཅིག་ན་རེ་བདག་ལྟ་ཅན་ལ་ཐར་པ་མེད་པ་མི་འཐད་དེ་བདག་དང་དེའི་ཐར་པ་གཉིས་ཀ་སྐྱེས་བུས་བྱས་པ་དང་མ་བྱས་པ་གཉིས་ཀའི་ལུང་ལས་བཤད་པའི་ཕྱིར་རོ། ། དེས་ན་བདག་ཡོད་ཀྱང་དབང་བསྐུར་བ་ལ་སོགས་པའི་ཆོ་གས་གྲོལ་བ་ཐོབ་པར་བཤད་པ་དེ་དག་གི་ཚིག་ལ་ཚད་མ་གཉིས་ཀྱིས་ཀྱང་གནོད་པ་མེད་པའི་ཕྱིར་རོ་ཞེ་ན། རྟོག་ལྡན་རྣམས་ནི་ལུང་ཙམ་ལས་བཤད་པའི་ལམ་གྱིས་གྲོལ་བར་སྨྲ་བས་ཡོངས་སུ་མགུ་བ་སྟེ་ཡིད་ཆེས་པར་བྱེད་པ་མ་ཡིན་ཏེ། ལུང་ནི་ཤིན་ཏུ་ལྐོག་གྱུར་གྱི་དོན་ལ་མི་སླུ་བ་དེ་ལྟ་བུའི་དངོས་པོ་ཡིན་པའི་རྒྱུ་མཚན་མ་མཐོང་བའི་ཕྱིར་རོ།

།དེ་ཡང་ཚིག་དང་དོན་མ་འགྲེལ་པའི་ཕྱིར་རོ། །གཉིས་པ་ས་བོན་ལ་གྲུབ་པའི་དཔེ་སྐྱེས་བུ་ལ་སྦྱོར་ན་ཧ་ཅང་ཐལ་བ་ནི། ལུང་ལས་བཤད་པའི་སྔགས་ས་བོན་ལ་བཏབ་པས་འབྲས་བུ་མི་སྐྱེ་བར་མཐོང་བ་མ་ཡིན་ནམ། དེ་བཞིན་དུ་དེས་སྐྱེས་བུའང་སྐྱེ་བ་མེད་པར་བྱེད་དོ་ཞེ་ན། དེ་གཉིས་མི་མཚུངས་པ་ནི་ས་བོན་སོགས་ཞེས་པའོ། ། གསུམ་པ་སྦྱིན་བསྲེག་གིས་སྡིག་པ་དག་པའི་རྒྱུ་མཚན་དགག་པ་ནི། གལ་ཏེ་སྐྱེས་བུ་སྲང་ལ་གཞལ་ནས་མེ་ལྔའི་དབུས་སུ་བཞག་ནས་ཕྱིས་སྲང་ལ་གཞལ་ན་ཡང་བར་གྱུར་པའི་ཕྱིར་སྡིག་པ་ཟད་པ་ཡིན་ལ། ། སྡིག་པ་ཟད་ན་གྲོལ་བར་འགྱུར་རོ་ཞེ་ན་མ་ཡིན་ཏེ། སྔར་ལྕི་བ་དག་ལུས་མེས་གདུངས་པ་ན་ཡང་བར་འགྱུར་བ་ནི་ལྕི་བའི་ས་དང་ཆུའི་ཁམས་ཉམས་པས་ཡིན་གྱིས་སྡིག་པ་དང་བྲལ་བས་མ་ཡིན་ཏེ། ། སྡིག་པ་ལུས་ཅན་མ་ཡིན་པས་ལྕིད་མེད་པའི་ཕྱྀར་རོ། ། གཉིས་པ་གནོད་བྱེད་བརྗོད་པ་ལ་གསུམ་སྟེ། ལོག་ཤེས་དང་སྲེད་པ་འཁོར་བའི་རྒྱུ་ཡིན་པའི་རྒྱུ་མཚན་དང༌།

 ། དེ་གཉིས་མཐར་ཐུག་པ་སྔོན་གྱི་ལས་སུ་བསྟན་པ་དང༌། དབང་བསྐུར་གྱིས་རྒྱུ་དེ་དག་ལ་མི་གནོད་པར་བསྟན་པའོ། ། དང་པོ་ནི་ལོག་ཤེས་ཏེ་མ་རིག་པ་དང༌། དེ་ལས་བྱུང་བའི་སྲེད་པ་སྟེ་སེམས་པ་གཉིས་པོ་དེའི་དབང་གིས་ཕག་གི་མངལ་ལ་སོགས་པའི་དམན་གནས་སུ་སྐྱེ་བ་ཡིན་ནོ། ། དེའི་ཕྱིར་དེ་གཉིས་བཅད་ན་དམན་པའི་གནས་སུ་འགྲོ་བར་མི་འགྱུར་རོ། །དེས་ན་སེམས་པ་དེ་དག་ཉིད་སྐྱེ་བ་ལེན་པ་ལ་ནུས་པའི་རྒྱུ་ཡིན་ཏེ་དེ་གཉིས་ཡོད་པ་ཙམ་ལས་འབྱུང་ཞིང་གང་རུང་གཅིག་མེད་ཀྱང་མི་སྐྱེ་བའི་ཕྱིར་རོ། ། འདི་ལྟར་ལོག་ཤེས་མེད་ན་དམན་གནས་ལ་བདེ་བར་འཛིན་པ་མི་སྲིད་ལ། སྲེད་པ་མེད་ན་དེར་བསྒྲོད་པ་མི་སྲིད་པའི་ཕྱིར་རོ། ། གཉིས་པ་ནི་དེ་གཉིས་ཁོ་ནས་སྐྱེ་བ་ལེན་པ་མི་འཐད་དེ་ལས་ཀྱང་རྒྱུར་དགོས་པའི་ཕྱིར་རོ་ཞེ་ན། སེམས་པ་གཉིས་པོ་དེ་དག་རང་ཉིད་ལས་ཡིན་ཏེ་དེ་ལས་སྐྱེ་བ་དངོས་སུ་ལེན་པའི་ཕྱིར་རོ། ། འདི་ལྟར་སྐྱེ་བ་འདིར་དགེ་སྡིག་གི་སེམས་པ་ཡང་ནས་ཡང་དུ་གོམས་པ་ལས་སྲིད་པ་གཞན་ལེན་པའི་ལོག་ཤེས་དང་སྲེད་པ་གཉིས་འབྱུང་བའི་ཕྱིར་རོ། ། གསུམ་པ་ལ་གཉིས་ལས་དང་པོ་རྟགས་དགོད་པ་ནི། ཁྱེད་ཀྱི་ལུང་ནས་བཤད་པའི་དབང་བསྐུར་ལ་སོགས་པས་གྲོལ་བ་མི་འཐོབ་སྟེ། འཁོར་བར་སྐྱེ་བ་ལེན་པའི་རྒྱུ་མ་རིགས་པ་དང༌། སྲེད་བ་ཉམས་པར་བྱས་པ་མེད་པའི་ཕྱྀར་རོ། ། གཉིས་པ་འདིའི་ཕྱོགས་ཆོས་བསྒྲུབ་པ་ལ་གསུམ་སྟེ། རྟགས་མ་གྲུབ་པའི་ལན་དང་དེ་དགག་པ་དང༌། བཀག་པ་ལ་རྩོད་པ་སྤང་པའོ། ། དང་པོ་ནི་ཁ་ཅིག་ན་རེ། སྐྱེ་གནས་གཞན་དུ་འགྲོ་བ་དང༌། གཟུགས་ལ་སོགས་རྟོགས་པའི་རྣམ་ཤེས་ཀྱི་རྟེན་ནམ་རྒྱུ་ནི་བྱེད་པ་སྟེ་ལུས་ལ་སོགས་པའི་དབང་པོ་དྲུག་ཡིན་ཏེ། གནས་གཞན་དུ་ཕྱིན་པར་བྱེད་པ་པོ་དང་རྟོགས་པ་སྐྱེད་པར་བྱེད་པ་པོ་ཡིན་པའི་ཕྱིར་དབང་པོ་དྲུག་ལ་བྱེད་པ་ཞེས་བརྗོད་དོ། །བྱེད་པ་དེ་གང་ལས་སྐྱེ་ཞེ་ན། དེ་ནི་འདི་ལྟར་མ་མཐོང་བའི་སྔོན་གྱི་ལས་ལས་སྐྱེ་བར་འགྱུར་ཏེ།

དགེ་བ་བཅུའི་ལས་ལས་དབང་པོ་དྲུག་བཟང་བར་སྐྱེ་ལ། མི་དགེ་བ་བཅུའི་ལས་ལས་དབང་པོ་དྲུག་ངན་པར་སྐྱེ་བའི་ཕྱིར་རོ། ། དེས་ན་བྱེད་པའི་རྒྱུ་མ་མཐོང་བའི་ལས་དབང་གིས་ཞིག་པར་བྱས་པའི་ཕྱིར། དབང་ཐོབ་པའི་སྐྱེས་བུ་སྲིད་པར་འགྲོ་བ་མེད་དེ་དེའི་རྒྱུ་ལས་ཁེགས་པའི་ཕྱིར་རོ། །དེས་ན་ཁྱེད་འདོད་པའི་འདུ་བྱེད་སེམས་པ་གཉིས་ལས་སྐྱེ་བ་ལེན་པ་མིན་ནོ་ཞེས་ཟེར་རོ། ། གཉིས་པ་ནི་འདི་མ་གྲུབ་པ་ཡིན་ཏེ། འདི་ལྟར་སྐྱེ་བ་ནི་ལོག་ཤེས་དང་སྲེད་པ་གཉིས་ཡོད་པ་དང་མེད་པའི་རྗེས་སུ་འཇུག་པའི་ཕྱིར་བྱེད་པ་དབང་པོ་དྲུག་སྐྱེད་པ་ལ་བློ་སྟེ་སེམས་པ་གཉིས་ཀྱི་ནུས་པ་མཐོང་ཞེས་པ་ནི། སེམས་པ་གཉིས་པོ་འདི་སྐྱེ་བ་ལེན་པའི་རྒྱུ་ཡིན་ཏེ་ངའི་རྗེས་སུ་འགྲོ་ལྡོག་བྱེད་པའི་ཕྱིར་རོ། ཞེས་པའི་དོན་ཏེ། གཞན་གྱིས་མ་ཡིན་ན་ཞེས་པ་དགེ་མི་དགེ་ལས་ཉི་ཤུས་བྱེད་པ་དྲུག་བསྐྱེད་པ་མིན་ཏེ། སྐྱེ་བ་ལ་སྲེད་པ་མེད་པའི་ཕྱྀར། འཕགས་པ་འགའ་ཞིག་གི་རྒྱུད་ལ་ཡོང་པའི་ལས་བཞིན་ནོ། །དེས་ན་དབང་བསྐུར་ཡང་སྐྱེ་བའི་རྒྱུ་སེམས་པ་གཉིས་པོ་དེ་ཡོད་པའི་ཕྱིར་སྐྱེས་བུ་དེ་དག་འཁོར་བར་ཅིས་མི་འགྲོ་བར་འགྱུར་རོ། ། གསུམ་པ་བཀག་པ་ལ་རྩོད་པ་སྤང་པ་ལ་བཞི་སྟེ། དབང་གིས་བློའི་ནུས་པ་བརྩོམ་ན་ཧ་ཅང་ཐལ་བ་དང༌། ཤི་བའི་འོག་ཏུ་བློ་མི་འཕེན་པ་མི་འཐད་པ་དང༌། བདག་རྟག་པ་བྱེད་པོར་མི་འཐད་པ་དང༌། བདག་མེད་པའི་ཕྱོགས་ལ་ཉེས་པས་མི་གོས་པར་བསྟན་པའོ། ། དང་པོ་ནི་གལ་ཏེ་ལོག་ཤེས་དང་སྲེད་པ་གཉིས་སྐྱེ་བའི་རྒྱུ་ཡིན་ཡང་དེ་དག་དབང་གིས་ནུས་པ་མེད་པར་བྱས་པའི་ཕྱིར་སྐྱེ་བར་མི་འགྱུར་ཞེ་ན། འོ་ན་སྐྱེས་བུ་དེ་ལ་དབང་དང་སྔགས་བཏབ་པ་ལ་སོགས་པ་བྱས་མ་ཐག་ཏུ་སེམས་པ་གཉིས་ཀྱིས་བསྐུལ་བའི་དབང་གིས་ཤེས་པས་ཡུལ་འཛིན་པ་དང༌། རང་འདོད་པའི་གནས་སུ་འཇུག་པ་དང༌། སེམས་རྒོད་བག་ཏུ་ཡུལ་གཞན་ལ་གཡེང་བ་དང༌། དེ་དག་འགོག་པ་མེད་པར་འགྱུར་ཏེ་དེ་དག་གི་རྒྱུ་སེམས་པའི་ནུས་པ་ཉམས་པར་བྱས་པའི་ཕྱིར་རོ།

། དབང་གིས་སེམས་པ་གཉིས་པོ་དེ་ད་ལྟ་ཉིད་དུ་ནུས་མེད་དུ་མ་སོང་ཡང་ཤི་བའི་འོག་ཏུ་ནུས་མེད་དུ་བྱེད་དེ། དེས་དེའི་ནུས་པ་རིམ་གྱིས་འཇིག་པའི་ཕྱིར་རོ་ཞེ་ན། ནུས་པ་རིམ་གྱིས་འཇིག་ཀྱང་ཤི་བའི་འོག་རོལ་ཁོ་ནར་འཇིག་པའི་དུས་ཀྱི་ངེས་པ་མི་འཐད་པ་དང༌། ད་ལྟར་ནུས་མེད་དུ་བྱེད་པ་མ་མཐོང་ན་ཤི་བའི་འོག་རོལ་ཏུ་ནུས་མེད་དུ་བྱེད་པ་ལ་ཐེ་ཚོམ་ཟ་བའི་ཡང་ཕྱིར་རོ། ། གཉིས་པ་ལ་གཉིས་ཏེ། ཧ་ཅང་ཐལ་བ་དང༌། དེ་འདོད་པའི་ལན་དགག་པའོ། དང་པོ་ནི་ཁ་ཅིག་ན་རེ་དབང་བསྐུར་ཡང་ད་ལྟ་བློ་རྒྱུན་མ་ཆད་པའི་ཕྱིར་འཁོར་བའི་ཆོས་ལོག་ཤེས་དང་འདོད་ཆགས་ལ་སོགས་པའང་རྒྱུན་མི་འཆད་ལ། ཅི་སྟེ་སྐྱེས་བུ་ཤི་བ་དེའི་ཚེ་བློ་རྒྱུན་ཆད་ནས་མེད་པའི་ཕྱིར་ལོག་ཤེས་དང་འདོད་ཆགས་ལ་སོགས་པའང་སྐྱེ་བར་མི་འགྱུར་བས་གྲོལ་བ་ཡིན་ནོ་ཞེ་ན། འོ་ན་གྲོལ་བའི་དོན་དུ་དབང་བསྐུར་བ་དོན་མེད་པར་འགྱུར་ཏེ་གྲོལ་བའི་རྒྱུ་མཚན་ཤི་བའི་འོག་ཏུ་བློ་མེད་པ་དེ་ཁྱེད་ལྟར་ན་སྐྱེ་བུ་ཐམས་ཅད་ལ་ཡོད་པའི་ཕྱིར་རོ། །གཞན་ཡང་ཤི་བའི་འོག་ཏུ་བློ་རྒྱུན་འཆད་པ་མི་འཐད་དེ། འདོད་ཆགས་ལ་སོགས་པའི་དྲི་མ་རྣམས་ཀྱིས་བློ་ཕྱི་མ་མཚམས་སྦྱོར་བའི་ཕྱིར་ད་ལྟར་གྱི་དྲྀ་མ་བཞིན་ནོ། ། དབང་གིས་དྲི་མ་དེ་རྣམས་ནུས་མེད་དུ་བྱས་པས་ཕྱིས་ནས་མི་སྐྱེའོ་ཞེ་ན། འོ་ན་དབང་བསྐུར་བས་གསོན་པོའི་དུས་ཉིད་ནའང་དྲི་མ་རྣམས་ཕྱི་མ་བསྐྱེད་པའི་ནུས་མེད་དུ་བྱས་པར་འགྱུར་ཏེ་མཚུངས་པའི་ཕྱིར་རོ། ། གཉིས་པ་ནི་དབང་བསྐུར་བས་གསོན་པོའི་དུས་ནའང་དྲི་མ་རྣམས་ནུས་མེད་དུ་བྱས་པ་འདོད་པ་ཡིན་ནོ་ཞེ་ན། མ་ཡིན་ཏེ་དྲི་མ་རྣམས་ནི་རང་གི་ཕྱོགས་སྲེད་པ་དག་ལོག་ཤེས་ལ་སོགས་པ་འཕེལ་ན་འདོད་ཆགས་ལ་སོགས་པའི་དྲི་མ་རྣམས་འཕེལ་བར་མཐོང་བའི་ཕྱྀར་ཉེས་པ་རྣམས་ཀྱི་རྒྱུན་ནི་རྐྱེན་གཞན་ལ་མི་ལྟོས་པར་རང་གི་རིགས་སྔ་མའི་ས་བོན་ཅན་ཏེ་འབྲས་བུ་ཡིན་ནོ། ། འདིའི་གཉེན་པོ་གང་ཞེ་ན།

གཉེན་པོའི་ཕྱོགས་སྟོང་ཉིད་རྟོགས་པ་འཕེལ་ན་དྲི་མ་རྣམས་འགྲིབ་པ་མཐོང་བའི་ཕྱིར་དེ་དེའི་གཉེན་པོ་ཡིན་ནོ། ངེས་ན་དབང་བསྐུར་བ་ལས་དྲི་མ་ལྡོག་པ་མེད་དེ་དྲི་མའི་གཉེན་པོ་མ་ཡིན་པའི་ཕྱིར་རོ། ། དབང་བསྐུར་བ་མ་བྱས་ཀྱང་དྲི་མ་འཕེལ་བ་མེད་དེ་དྲི་མ་རང་གི་ཕྱོགས་མ་ཡིན་པའི་ཕྱིར་རོ། ། གསུམ་པ་བདག་རྟག་པ་བྱེད་པ་པོར་མི་འཐད་པ་ནི། གལ་ཏེ་དབང་བསྐུར་བགཅིག་པུས་གྲོལ་བ་མི་ཐོབ་ཀྱང་དབང་བསྐུར་བ་དེ་བདག་རྟག་པའི་བྱེད་པ་ལ་ལྟོས་ནས་གྲོལ་བ་ཐོབ་པར་བྱེད་དོ་ཞེ་ན། འདི་དགག་པ་ལ་བཞི་ལས། དང་པོ་རྟག་པས་འབྲས་བུ་རིམ་གྱིས་བསྐྱེད་པ་མི་འཐད་པ་ནི། རྟག་པས་འབྲས་བུ་སྐྱེད་པ་རྐྱེན་ལ་ལྟོས་པ་མེད་པའི་ཕྱིར། སྔར་མ་དག་པ་ཕྱིས་དག་པར་རིམ་གྱིས་བསྐྱེད་པ་འགལ་ཏེ་དག་མ་དག་གཉིས་ཀ་གཅིག་ཏུ་འགྱུར་རོ་ཞེས་པའི་དོན་ཏོ། ། གཉིས་པ་སྔར་གྱི་རང་བཞིན་ལས་མ་ཉམས་པར་བྱེད་པ་པོར་འགལ་བ་ནི་བྱེད་པ་དང་ཞེས་པ་སྟེ་འབྲས་བུ་སྐྱེད་པར་བྱེད་པའི་གནས་སྐབས་དང་མི་བྱེད་པའི་གནས་སྐབས་གཉིས་བདག་མི་འདྲ་ན་དེ་རྟག་པར་མི་འཐད་ལ་འདྲ་ན་བདག་འབྲས་བུ་སྐྱེད་པར་བྱེད་པར་འགལ་ཏེ་མི་བྱེད་པའི་གནས་སྐབས་དང་ཁྱད་པར་མེད་པའི་ཕྱྀར་རོ། ། གསུམ་པ་རྒྱུ་འབྲས་གཅིག་ཏུ་ཐལ་བ་ནི་རྒྱུའི་དུས་ཀྱི་བདག་དང་འབྲས་བུའི་དུས་ཀྱི་བདག་གཉིས་གཅིག་ན་རྒྱུ་ལས་དང་འབྲས་བུ་རྣམ་སྨིན་ཀྱང་གཅིག་ཏུ་འགྱུར་ཏེ། བདག་གཅིག་དང་ཐ་དད་མེད་པའི་ཕྱིར་རོ། དེ་ལྟར་ན་ལས་བྱེད་པའི་དུས་ན་རྣམ་སྨིན་ལ་ལོངས་སྤྱོད་པ་དང༌། འབྲས་བུའི་དུས་ནའང་ལས་མ་ཞིག་པར་ཡོད་པར་འགྱུར་རོ། ། གལ་ཏེ་བདག་གཅིག་ཀྱང་ལས་འབྲས་གཅིག་ཏུ་མི་འགྱུར་ཏེ། རྒྱུ་འབྲས་དེ་དག་བདག་དེ་ལས་ཐ་དད་པའི་ཕྱིར་རོ་ཞེ་ན། འོ་ན་བདག་དེ་ལས་བྱེད་པ་པོ་ཡིན་ལ། འབྲས་བུ་ཟ་བ་པོའང་ཡིན་ཞེས་པ་ཉམས་པར་འགྱུར་ཏེ། བདག་དང་ལས་འབྲས་ལ་འབྲེལ་བ་མེད་པའི་ཕྱིར་རོ། འདི་ལྟར་དེ་དག་བདག་མི་གཅིག་པར་ཁྱཻད་ཀྱིས་ཁས་བླངས་པ་ལ།

རྟག་པ་ལ་རྒྱུ་འབྲས་རིགས་པས་མི་འཐད་པའི་ཕྱིར་རོ། ། བཞི་པ་རྟག་པ་ལ་ནུས་པ་མེད་པ་ནི་ནུས་པ་ཡང་ནི། ཞེས་པ་སྟེ་རྟག་ལ་ལྡོག་པ་མེད་པའི་ཕྱྀར། ། ནུས་པ་ཉིད་ཀྱང་རྟོགས་པར་དཀའ། ། ཞེས་པ་ལྟར་རོ། ། བཞི་པ་བདག་མེད་པའི་ཕྱོགས་ལ་ཉེས་པས་མི་གོས་པར་བསྟན་པ་ནི། གཞན་གྱིས་ཞེས་པ་སྟེ། གལ་ཏེ་བདག་མི་རྟག་ན་གཞན་གྱིས་ཉམས་སུ་མྱོང་བ་གཞན་གྱིས་དྲན་པར་ཐལ་ཏེ་ཉམས་སུ་མྱོང་བའི་དུས་ཀྱིས་བདག་དང་དྲན་པའི་དུས་ཀྱི་བདག་གཉིས་ཐ་དད་པའི་ཕྱིར་རོ། ། དེ་བཞིན་དུ་གཞན་གྱིས་ལས་བྱས་པའི་འབྲས་བུ་ལ་གཞན་གྱིས་ལོངས་སྤྱོད་པར་ཐལ་བ་དང༌། སོགས་པ་སྟེ་གཞན་གྱིས་མཐོང་བ་གཞན་གྱིས་ངོ་ཤེས་པར་ཐལ་ལོ་ཞེ་ན། དེ་དག་འདིར་བདག་མི་རྟག་པར་འདོད་བ་ལ་གནོད་བྱེད་མ་ཡིན་ཏེ་བདག་རྟག་པ་འགའི་དྲན་པ་མེད་པའི་ཕྱིར་རོ། །འདི་ལྟར་སྔར་ཉམས་སུ་མྱོང་བའི་བདག་དེ་ཉིད་ཀྱིས་མྱོང་བྱ་དེ་དྲན་པ་མི་སྲིད་དེ་དུས་མཉམ་པའི་ཕྱིར་རོ། ། ཕྱིས་ཀྱི་བདག་གིས་དྲན་ན་ཁྱེད་ལའང་གཞན་གྱིས་མྱོང་བ་གཞན་གྱིས་དྲན་པ་ལ་སོགས་པའི་སྐྱོན་ཡོད་པར་འགྱུར་རོ། ། བདག་རྟག་པར་འདོད་པ་ལའང་ཉམས་སུ་མྱོང་བའི་བདག་དེ་ཉིད་ཀྱིས་དྲན་པ་མི་འཐད་པ་དེས་ན་སྔར་མྱོང་བས་བག་ཆགས་བཞག་ནས་ཕྱིས་རྐྱེན་གྱིས་སད་པར་བྱས་པ་ལས་དྲན་པ་འབྱུང་ངོ༌། ། གསུམ་པ་བདག་མེད་མཐོང་བ་གཉེན་པོར་བསྟན་པ་ལ་གསུམ་སྟེ། འཁོར་བའི་རྒྱུ་དང་དེའི་གཉེན་པོ་བསྟན་པ་དང༌། དེ་ལ་རྩོད་པ་སྤང་བའོ། །དང་པོ་ནི་བདེན་པ་བཞི་ལ་ཞེས་པ་སྟེ། འདིར་དབང་བསྐུར་པ་ལ་སོགས་པ་ནི་དུཿཁའི་རྒྱུ་ལ་མི་གནོད་པའི་ཕྱིར་སྲིད་པའི་གཉེན་པོ་མ་ཡིན་ལ། བདག་མེད་མཐོང་བ་ནི་གཉེན་པོ་ཡིན་ཏེ་དུཿཁའྀ་རྒྱུ་ལ་གནོད་པའི་ཕྱིར་རོ། ། དུཿཁའི་རྒྱུ་ནི་མ་རིག་པ་དང་སྲེད་པའོ། །དེ་དག་གིས་ཇི་ལྟར་འཁོར་བར་འགྱུར་ཞེ་ན། སྒྲོ་བཏགས་ནས་ནི་ཡོངས་སུ་སྲེད་ཅེས་པ་མ་རིག་པས་སྒྲོ་བཏགས་པའི་དོན་ལ་སྲེད་པས་བདེན་པར་ཞེན་ནས་འཇུག་པ་ཡིན་ནོ།

།གང་ལ་སྒྲོ་བཏགས་ཞེ་ན་བདེན་པ་བཞི་ལའོ། ། གང་དུ་སྒྲོ་བཏགས་ཞེ་ན་ཡང་དག་པ་མ་ཡིན་པ་བཅུ་དྲུག་ཏུའོ། ། བཅུ་དྲུག་པོ་གང་ཞེ་ན། དུཿཁའི་བདེན་པ་ལ་དམིགས་ནས་མི་རྟག་པ་ལས་བཟློག་པའི་བརྟན་པ་དང༌། དུཿཁ་ལས་བཟློག་པའི་བདེ་བ་དང༌། སྟོང་པ་ལས་བཟློག་པའི་ངའི་ཕུང་པོའོ་ཞེས་པ་དང༌། བདག་མེད་པ་ལས་བཟློག་པའི་ང་ཞེས་པ་བཞིར་སྒྲོ་འདོགས་སོ། །དེ་བཞིན་དུ་སོགས་ཁོངས་ནས་ཀུན་འབྱུང་ལ་ཀུན་འབྱུང་མ་ཡིན་པ་ལ་སོགས་པ་བཞི་དང༌། འགོག་པ་ལ་འགོག་པ་མ་ཡིན་པ་ལ་སོགས་པ་བཞི་དང༌། ལམ་ལ་ལམ་མ་ཡིན་པ་ལ་སོགས་པ་བཞིར་སྒྲོ་འདོགས་སོ། ། གཉིས་པ་དེའི་གཉེན་པོ་གང་ཡིན་ཞེ་ན། དེ་ཉིད་ལ་ནི་ཞེས་པ་བདེན་པ་བཞི་བོ་དེ་ཉིད་ལ་དམིགས་ནས་ཕྱིན་ཅི་ལོག་བཅུ་དྲུག་པོ་དེ་དང་འགལ་བའི་དོན། དེ་ཁོ་ན་ཉིད་ཀྱི་རྣམ་པ་མི་རྟག་པ་ལ་སོགས་པ་རྣམ་པ་བཅུ་དྲུག་འཕགས་པ་སྔ་མ་དང་རྗེས་སུ་མཐུན་པར་རྟོགས་པ་ཅན་གྱི་ཡང་དག་པའི་ལྟ་བ་དེ་ཡུན་རིང་བ་དང་བར་མ་ཆད་པར་ལེགས་པར་བསྒོམས་པས་གོམས་པ་མཐར་ཐུག་པར་གྱུར་པ་ན། ཕྱིན་ཅི་ལོག་ཏུ་སྒྲོ་འདོགས་པའི་མ་རིག་པ་སྤོང་ལ། དེས་དེ་ལས་བྱུང་བའི་སྲེད་པ་དང་སྲེད་པའི་རྗེས་སུ་འབྲང་བའི་སེར་སྣ་དང་ཕྲག་དོག་དང་ང་རྒྱལ་ལ་སོགས་པ་ཐམས་ཅད་འཇོམས་པར་བྱེད་དོ། །ལོག་ཤེས་དང་སྲེད་པ་ལོག་པ་ནི་གྲོལ་བ་ཐོབ་པ་ཡིན་ནོ། ། གསུམ་པ་དེ་ལ་རྩོད་པ་སྤོང་བ་ནི། དེ་དག་སྤངས་ཀྱང་གྲོལ་བར་མི་འགྱུར་ཏེ་ཉོན་མོངས་པ་མེད་ཀྱང་འཕགས་པ་འགའ་ཞིག་ལ་ལས་དང་ལུས་ཡོད་པའི་ཕྱིར་རོ་ཞེ་ན། དེ་གཉིས་ཡོད་ཀྱང་ཉོན་མོངས་པ་མེད་པས་སྐྱེ་བ་ལེན་པ་མི་སྲིད་ཅེས་པ་ནི་ལས་དང་ལུས་དག་ཅེས་པའོ། ། གསུམ་པ་ལས་དང་ལུས་འཛད་པའི་ཐབས་གཉེན་པོར་འདོད་པ་དགག་པ་ལ་གསུམ་སྟཻ། འདོད་པ་བརྗོད་པ་དང༌། དེ་དགག་པ་དང༌། དེ་ལ་རྩོད་པ་སྤང་བའོ། །དང་པོ་ནི། གལ་ཏེ་ལས་དང་ལུས་ཟད་པས་ཡང་སྲིད་མི་ལེན་པར་འགྱུར་ཏེ། སྐྱེ་བ་རྒྱུ་གསུམ་པ་ཅན་ཡིན་པའི་ཕྱིར་ཉོན་མོངས་པ་ཟད་པས་ཡང་སྲིད་མི་ལེན་པ་བཞིན་ནོ་ཞེ་ན།

གཉིས་པ་འདི་དགག་པ་ནི། ལས་དང་ཞེས་པ་སྟེ། དེ་གཉིས་སྤོང་བའི་གཉེན་པོ་སྐྱེས་བུས་རྟོགས་པ་མེད་པའི་ཕྱིར་རོ། །དེ་ཡང་སྤང་བྱ་སྐྱེ་བ་སྔ་ཕྱིའི་ལས་དང་ལུས་མཐའ་མེད་པའི་ཕྱིར་རོ། །གལ་ཏེ་རྟོགས་ཀྱང་གཉེན་པོ་ལ་དེ་གཉིས་རྐྱང་སྤོང་བའི་ནུས་པ་མེད་དེ། སྲེད་པ་མ་ཟད་པར་ཡོད་ན་ལས་དང་ལུས་སླར་ཡང་འབྱུང་བའི་ཕྱིར་རོ། ། གསུམ་པ་རྩོད་པ་སྤང་བ་ལ་གསུམ་སྟེ། གཉིས་ཀ་ཟད་པའི་དོན་དུ་འབད་པར་ཐལ་བ་སྤང་བ་དང༌། དཀའ་ཐུབ་གཅིག་གིས་ལས་ཐམས་ཅད་འཛད་པ་སྤང་བ་དང༌། ལས་དང་སྲེད་པ་སྤང་བྱར་འདྲ་བའི་རྩོད་པ་སྤང་བའོ། ། དང་པོ་ནི་དེ་ལྟར་ཡིན་ཡང་ལས་དང་ཉོན་མོངས་པ་གཉིས་ཀ་ཟད་པའི་དོན་དུ་འབད་པར་རིགས་ཏེ། གཉིས་ཀ་འཁོར་བའི་རྒྱུ་ཡིན་པའི་ཕྱིར་རོ་ཞེ་ན། ལས་ཟད་པའི་དོན་དུ་འབད་པ་དོན་མེད་ཡིན་ཏེ། སྲེད་པ་ཟད་ན་དེ་ལོགས་སུ་སྤང་མི་དགོས་ལ། མ་ཟད་ན་འབད་ཀྱང་སྤང་མི་ནུས་པའི་ཕྱིར་རོ། ། གཉིས་པ་ལ་གཉིས་ལས་དང་པོ་དཀར་ཐུབ་གཅིག་གིས་ལས་ཐམས་ཅད་མི་མཛད་པའི་འཐད་པ་ནི། ཁ་ཅིག་ན་རེ་ལས་མཛད་པའི་ཐབས་མི་ཤེས་པར་མ་གྲུབ་སྟེ། སྨྱུང་གནས་ལ་སོགས་པའི་དཀའ་ཐུབ་གཅིག་གིས་ལས་ཐམས་ཅད་འཛད་པར་ལུང་ལས་བཤད་བའི་ཕྱིར་རོ་ཞེ་ན། འབྲས་བུ་གཟུགས་བཟང་ངན་དང་ཚེ་རིང་ཐུང་ལ་སོགས་པ་སྣ་ཚོགས་མཐོང་བའི་ཕྱིར་ལས་རྣམས་ལ་ནུས་པ་ཐ་དད་དུ་མ་ཡོད་པར་རྗེས་སུ་དཔོག་གོ ། ལས་ལ་ནུས་པ་དུ་མ་ཡོད་པ་དེས་ན་དཀའ་ཐུབ་ཀྱི་ཉོན་མོངས་པ་གཅིག་གིས་ལས་ཐམས་ཅད་འཛད་པར་མི་ནུས་སོ། གལ་ཏེ་ནུས་ན་མིའི་དུཿཁ་མྱོང་བས་དམྱལ་བའི་ལས་ཀྱང་ཟད་པར་ཐལ་བའི་ཕྱིར་རོ།། གཉིས་པ་རྩོད་པ་སྤང་པ་ལ་གསུམ་སྟེ། རྟོག་ལྡན་གྱིས་འབད་པ་དོན་མེད་དུ་ཐལ་བ་སྤང་བ་དང༌། དཀའ་ཐུབ་ཀྱི་ལས་ཀྱི་ནུས་པ་འདྲེན་པར་བྱ་བ་དགག་པ་དང༌། རང་ལ་མཚུངས་པ་སྤང་བའོ། །དང་པོ་ནི་དེ་ལྟར་ནའང་རྟོག་ལྡན་གྱི་དཀའ་ཐུབ་དོན་མེད་དུ་མི་འགྱུར་ཏེ། ཟས་གཅོད་པ་ལ་སོགས་བ་དཀའ་ཐུབ་ཀྱི་དུཿཁ་རྣམ་པ་འགའ་ཉམས་སུ་མྱོང་བས་དུཿཁ་དེ་ལྟ་བུ་སྐྱེད་པའི་ལས་ཀྱི་འབྲས་བུ་མ་འོངས་པ་ན་ཆུང་བ་ཙམ་དུ་འགྱུར་ཏེ།

འབྲས་བུའི་ཆ་ཤས་སྤྱད་པའི་ཕྱིར་ཟན་གྱྀ་ཆ་ཤས་ཅན་ན་དེ་ཆུང་ངུ་འགྲོ་བ་བཞིན་ནོ། །དུཿཁ་དེ་ལྟ་བུ་སྐྱེད་པ་དང་རིགས་མི་མཐུན་པ་ཅན་གྱི་ལས་ཀྱི་འབྲས་བུ་ཟད་པ་ནི་ལྟ་ཞོག་ཆུང་བ་ཙམ་དུ་ཡང་མི་འགྱུར་ཏེ། དེའི་འབྲས་བུའི་ཆ་ཤས་ཀྱང་མ་སྤྱད་པའི་ཕྱིར་རོ། ། ལས་གཅིག་གི་འབྲས་བུ་ཅུང་ཟད་མྱོང་བས་ཐམས་ཅད་འཛད་ན་ཧ་ཅང་ཐལ་བའི་ཕྱིར་རོ། ། གཉིས་པ་ལ་གཉིས་ལས། དང་པོ་འདོད་པ་རྗོད་པ་ནི། ལས་རྣམས་ཀྱི་ནུས་པ་ཐ་དད་ཡོད་ན་གཅིག་ཟད་པས་གཞན་མི་འཛད་ཀྱང་ནུས་པ་ཐ་དད་མེད་པའི་ཕྱིར་གཅིག་ཟད་པས་ཐམས་ཅད་འཛད་དེ། ཅི་སྟེ་དཀའ་ཐུབ་ནུས་པ་ཡིས། ལས་ཐམས་ཅད་ཀྱི་ནུས་པ་འདྲེས་པར་བྱེད་ལ་འདྲེས་པ་དེ་དུཿཁ་གཅིག་མྱོང་བའམ་དཀའ་ཐུབ་གཅིག་གིས་འཛད་པ་ན་ཐམས་ཅད་འཛད་དོ་ཞེ་ན། གཉིས་པ་དེ་དགག་པ་ལ་གཉིས་ཏེ། དཀའ་ཐུབ་དུཿཁ་ལས་ཐ་དད་པ་དང༌། ཐ་མི་དད་པའི་ཕྱོགས་དགག་པའོ། ། དང་པོ་ནི་དཀའ་ཐུབ་དང་ཚེ་འདིའི་དུཿཁ་གཅིག་གམ་ཐ་དད།

 འོག་ཏུ་གལ་ཏེ་དཀའ་ཐུབ་ནི་ཉོན་མོངས་ཏེ། ལུས་གདུངས་པ་ལ་སོགས་པའི་དུཿཁ་ནི་ལས་གཞན་དུ་འདོད་དེ་དུཿ་ཁ་ནི་ལས་ངན་གྱི་འབྲས་བུ་ཡིན་ལ། དཀའ་ཐུབ་ནི་ཆོས་ཡིན་པའི་ཕྱིར་རོ། །འོན་ཀྱང་དེ་གཉིས་ཀས་ལས་ཀྱི་ནུས་པ་ཟད་པར་བྱེད་དོ་ཞེ་ན། འོ་ན་ཚེ་འདིའི་དུཿཁ་མྱོང་བས་ལས་ཟད་པར་བྱེད་པའི་ཚེ་ཉོན་མོངས་པ་སྟེ་དུཿཁའི་ཆ་ཕྲ་མོ་སོན་པའམ་སྤུ་འཐོགས་པ་ལ་སོགས་པ་འགའ་ཉམས་སུ་མྱོང་བས་ཀྱང་དུཿཁ་ཐམས་ཅད་སྤོང་བར་འགྱུར་ཏེ། ལས་ཐམས་ཅད་ཀྱི་ནུས་པ་འདྲེས་ནས་ཡོད་པའི་ཕྱིར་རོ། ། གཞན་ཡང་དཀའ་ཐུབ་ཀྱིས་ལས་ཀྱི་ནུས་པ་སྤོང་ན་ཉོན་མོངས་ཏེ་མེ་ལྔ་བརྟེན་པ་ལ་སོགས་པ་དུཿཁ་ལ་ལྟོས་པ་མེད་པར་དཀའ་ཐུབ་དེ་ཉིད་ཀྱིས་དུཿཁ་ཀུན་སྤོང་བར་འགྱུར་རོ། ། ཀུན་གྱི་སྒྲ་ལས་འཛད་པའི་དུཿཁ་དེ་ཉིད་ཀྱང་དཀའ་ཐུབ་དེས་སྤོང་བར་འགྱུར་ རོ། ། གཉིས་པ་ནི་དཀའ་ཐུབ་ནི་ཉོན་མོངས་པ་སྟེ། དུཿཁ་དང་ཐ་དད་མེད་པ་ཡིན་ནོ་ཞེ་ན། འོ་ན་དཀའ་ཐུབ་དེ་ནི་ལས་ངན་གྱི་འབྲས་བུ་ཡིན་པར་འགྱུར་ལ། ། འདོད་ན་དཀའ་ཐུབ་འདིས་ལས་རྣམས་ཀྱི་ནུས་པ་འདྲེས་པ་དང་ཟད་པར་བྱེད་མི་ནུས་པ་འགྱུར་ཏེ་དམྱལ་བའི་དུཿཁས་དེ་ལྟར་མི་ནུས་པ་བཞིན་ནོ། །ལས་ཀྱི་འབྲས་བུ་ལ་སྤྱོད་པའང་དཀའ་ཐུབ་པ་ཡིན་ན་ཚ་གྲང་སྤྱོད་པའི་ཕྱུགས་ལ་སོགས་པའང་དཀའ་ཐུབ་པར་འགྱུར་རོ། ། གསུམ་པ་ནི། འོ་ན་ཁྱེད་ཀྱང་གཟུངས་སྔགས་ལ་སོགས་པས་ལས་ཀྱི་སྒྲིབ་པ་སྦྱོང་བར་འདོད་པ་དང་འགལ་ཞེ་ན། གང་ཡང་ཞེས་པ་ཡར་བླངས་ཏེ་སངས་རྒྱས་པ་གང་ཡང་ལས་ཀྱི་སྐྱོན་རྣམས་འགོག་པར་བྱེད་པ་ནི། ད་གདོད་སྐྱེ་བར་འདོད་པའི་ལས་ཀྱི་རྒྱུ་སྲེད་པ་ལ་སོགས་པའི་ཉེས་པ་རྣམས་གཟུངས་སྔགས་དང་བདག་མེད་རྟོགས་པ་ལ་སོགས་པའི་གཉེན་པོས་བཅོམ་ནས་འགོག་པ་ཡིན་ཏེ། མེ་བཀག་ནས་དུ་བ་འགོག་པ་བཞིན་ནོ། །དེས་ན་ཉོན་མོངས་པ་དེས་ད་གདོད་སྐྱེད་པའི་ལས་འགོག་པ་ལ་གཉེན་པོ་དེས་ནུས་པར་འགྱུར་གྱི་ཇི་ལྟར་སྔར་བྱས་ཟིན་པའི་ལས་སམ་ལས་དེའི་འབྲས་བུ་གྲུབ་ཟིན་པའམ་འགྲུབ་པར་ངེས་པའི་ལས་ནི་བཟློག་པར་ནུས་པ་མ་ཡིན་ནོ།

། གསུམ་པ་ལས་དང་སྲེད་པ་སྤང་བྱར་མཚུངས་པའི་རྩོད་པ་སྤོང་བ་ལ་གཉིས་ལས། དང་པོ་ལས་ཡོད་ཀྱང་སྲེད་པ་མི་སྐྱེ་བར་བསྟན་པ་ནི། སྲེད་པས་ལས་སོགས་པ་བཞིན་དུ་ལས་ལས་ཀྱང་འབྲས་བུ་སྲེད་པ་འབྱུང་ངོ་ཞེ་ན་ལས་ཡོད་པ་ཙམ་ལས་སྲེད་པ་ལ་སོགས་པའི་ཉེས་པ་རྣམ་སྐྱེ་བ་མ་ཡིན་ཏེ་དེ་ལ་རིགས་འདྲ་སྲེད་པ་སྔ་མ་མེད་པའི་ཕྱིར་རོ། །འོ་ན་སྲེད་པ་ཡོད་ཀྱང་ལས་མི་སོགས་པར་འགྱུར་རོ་ཞེ་ན། སྲེད་པའི་སྐྱོན་དང་ལྡན་ན་ལས་བྱེད་པར་འགྱུར་ཏེ། འགའ་ཞིག་དོན་དུ་གཉེར་བའི་ཕྱིར་རོ། །འོ་ན་བྱང་ཆུབ་སེམས་དཔའ་ཟག་མེད་ཀྱི་ལས་མི་གསོག་པར་འགྱུར་རོ་ཞེ་ན། དེ་ནི་སྲེད་བ་མེད་ཀྱང་སྨོན་ལམ་ལ་སོགས་པས་ལས་གསོག་པ་ནི་སྙིང་རྗེས་གཞན་ལ་ཕན་པ་དོན་དུ་གཉེར་པའི་ཕྱིར་རོ། ། བཟློག་ལས་མིན་ཞེས་པ་ནི་སྲེད་པ་དང་སྙིང་རྗེ་མེད་ན་ཟག་བཅས་དང་ཟག་མེད་ཀྱི་ལས་སོགས་པ་མ་ཡིན་ཏེ་རྒྱུ་མེད་པའི་ཕྱིར་རོ། ། གཉིས་པ་རྩོད་སྤང་ནི་ལས་ལས་ཀྱང་ཉོན་མོངས་པ་སྐྱེ་སྟེ་ལས་བཟང་ངན་ལས་བདེ་སྡུག་སྐྱེ་ལ་དེ་ལས་ཆགས་སྡང་སྐྱེ་བའི་ཕྱིར་རོ་ཞེ་ན། འཕགས་པ་རྣམས་ནི་བདེ་བ་ལས་འདོད་ཆགས་དང་སྡུག་བསྔལ་ལས་ཀྱང་ཞེ་སྡང་མི་སྐྱེ་སྟེ་ལོག་པའི་རྣམ་རྟོག་ཚུལ་བཞིན་མ་ཡིན་པའི་ཡིད་ལ་བྱེད་པ་མེད་པའི་ཕྱིར་ རོ། །དེ་ཉིད་ཀྱང་བདག་ལྟ་སྤངས་པའི་ཕྱིར་རོ། །སྐྱོབ་པ་བཤད་ཟིན་ཏོ། ། གཉིས་པ་དེ་ལས་བདེ་གཤེགས་གྲུབ་པར་བསྟན་པ་ལ་གཉིས་ལས། བདེ་གཤེགས་ཀྱི་ངོ་བོ་ནི་མངོན་སུམ་གྱིས་མཁྱེན་པར་གྲུབ་པ་གཅིག་ཡིན་ནོ། ། ཞེས་དྲང་ངོ༌། ཇི་ལྟར་མཁྱེན་ཞེ་ན། དེ་ཁོ་ན་ཉིད་མཁྱེན་པ་སྟེ་ཤེས་བྱ་ཇི་ལྟ་བ་རྟོགས་པ་དང༌། མ་ལུས་པའི་ཁྱད་པ་མཁྱེན་པ་སྟེ་ཇི་ཉིད་པ་རྟོགས་པ་དང༌། བརྟན་པར་མཁྱེན་པ་སྟེ་དེ་གཉིས་སླར་མི་ལྡོག་པའོ། ། མཁྱེན་པ་དེ་གང་ལས་གྲུབ་ཅེ་ན། བདེན་པ་བཞིའི་གནས་ལུགས་སྟོན་པའི་སྐྱོབ་པ་ལས་དེ་ལྟར་འགྲུབ་སྟེ། མཁྱེན་པ་གསུམ་མེད་ན་བླང་དོར་ཐབས་དང་བཅས་པའི་དེ་ཁོ་ན་ཉིད་བསྟན་མི་ནུས་པའི་ཕྱིར་རོ།

།སྔར་བདེ་གཤེགས་སྤང་བ་ཕུན་སུམ་ཚོགས་པ་ལ་བཤད་པ་དག་མི་འགལ་ཏེ། སུ་གཏའི་སྒྲ་སུ་ག་མ་ན་ཞེས་བརྗོད་ན་སྤང་པ་ལ་འགྲོ་ལ། སུ་གཏི་ཞེས་བརྗོད་ན་རྟོགས་པའི་དོན་ལ་འཇུག་པའི་ཕྱིར་རོ། ། གཉིས་པ་དེ་གང་ཟག་གསུམ་ལས་ཁྱད་པར་དུ་འཕགས་པར་བསྟན་པ་ནི། མཁྱེན་པ་གསུམ་མངའ་བ་དེའི་ཕྱིར་དེ་ཁོ་ན་ཉིད་མཁྱེན་པས་ཕྱི་རོལ་པ་ལས་ལྷག་སྟེ་དེས་བདག་མེད་མ་རྟོགས་པི་ཕྱིར་རོ། ། བརྟན་པར་མཁྱེན་པས་སློབ་པ་རྒྱུན་ཞུགས་དང་ཕྱིར་འོང་དང་ཕྱིར་མི་འོང་གསུམ་ལས་ལྷག་སྟེ་དེ་དག་སླར་ཡང་ཁམས་གསུམ་དུ་སྐྱེ་བའི་ཕྱིར་རོ། ། མ་ལུས་པར་མཁྱེན་པས་མི་སློབ་པ་དགྲ་བཅོམ་པ་ལས་ཀྱང་ལྷག་སྟེ་དེས་སྟོང་གཉིས་བར་མའི་ཆོས་ཅན་ལས་མི་ཤེས་པའི་ཕྱིར་རོ། ། གསུམ་པ་དེ་ལས་སྟོན་པ་གྲུབ་པ་ནི། དེ་ཡི་ཕྱིར་གཞན་དོན་ཞེས་པ་སྟེ་མཁྱེན་པ་གསུམ་མངའ་བའི་ཕྱིར་དེ་ལ་རྒྱུ་གཅིག་ཡོད་པར་སྟོན་ལ། རྒྱུ་དེའང་གང་ཞེ་ན། གཞན་གྱི་དོན་མ་ལུས་པར་མཁྱེན་པར་བྱ་བའི་ཕྱིར་བསྐལ་བ་གྲངས་མེད་པ་གསུམ་དུ་ཐབས་རྣམ་པ་སྣ་ཚོགས་ལ་སྦྱོར་ཞིང་གོམས་པར་མཛད་པ་ལས་བྱུང་བའོ། ། ཐབས་ལ་འབད་པ་དེ་སྟོན་པ་ཡིན་ཏེ། རྒྱུ་ལ་འབྲས་བུའི་མིང་གིས་བཏགས་པའི་ཕྱིར་རོ། ། བཞི་པ་དེ་ལས་བརྩེ་བ་གྲུབ་པར་བསྟན་པ་ནི། གཞན་གྱི་དོན་དུ་ཐབས་ལ་འབད་པ་བྱེད་པའི་སྟོན་པ་དེ་ལས་ཀྱང་བརྩེ་བ་ཆེན་པོ་ཡོད་པར་གྲུབ་པ་ཡིན་ཏེ། དེ་མེད་ན་གཞན་གྱི་དོན་མ་ལུས་པར་མཁྱེན་པ་ལ་འབད་པ་བྱེད་པ་མི་སྲིད་པའི་ཕྱིར་ཏེ་ཉན་རང་བཞིན་ནོ། ། གཉིས་པ་དེ་དག་ལས་ཚད་མར་གྲུབ་པར་བསྟན་པ་ནི། གལ་ཏེ་མཁྱེན་པ་མངའ་བ་ཙམ་གྱིས་གཞན་གྱི་དོན་ལ་ཚད་མར་ནི་འགྲུབ་སྟེ་གཞན་ལ་བླང་དོར་གྱི་དོན་བསྟན་པ་མེད་པའི་ཕྱིར་ཉན་ཐོས་འགོག་པ་ལ་མཉམ་པར་བཞག་པ་བཞིན་ཞེ་ན། ཐུབ་པ་རང་དོན་མཁྱེན་པ་གསུམ་གྲུབ་ཀྱང་མྱ་ངན་ལས་མི་འདའ་བར་གཞན་དོན་སྒྲུབ་པའི་ངོར་བདེན་པ་བཞི་སྟོན་པའི་མཛད་པ་མི་འདོད་བའི་ཕྱིར་གཞན་གྱི་དོན་ལ་ཚད་མ་ཡིན་ནོ།

།བདེན་པ་བཞི་ཇི་ལྟར་སྟོན་ཅེ་ན། བརྩེ་བ་ཆེན་པོ་མངའ་བས་ལེགས་པ་སྟེ་གཞན་ལ་ཕན་པར་སྟོན་པ་དང༌། ཡེ་ཤེས་ཆེན་པོ་མངའ་བས་ལས་བདེན་པ་ཁོ་ན་གསུང་བར་མཛད་པ་དང༌། མཁྱེན་པ་གཉིས་པོ་དེའི་སྒྲུབ་བྱེད་ཐབས་གོམས་པ་བརྩེ་བ་དང་བཅས་པ་ཡོད་པ་དང་ཕན་པ་དང་བདེན་པ་དེ་གཉིས་གསུང་བ་ལ་མངོན་པར་བརྩོན་པའི་རྒྱུ་གཞན་དུཿཁ་ལས་སྐྱོབ་པར་འདོད་པ་ཡོད་པ་དེས་ན་ཐུབ་པ་གཞན་གྱི་དོན་ལ་ཚད་མ་ཁོ་ན་ཡིན་ནོ། ། འདི་ལྟར་སྦྱར་ཏེ་ཐུབ་པ་ནི་གཞན་གྱི་དོན་ལ་ཚད་མ་ཁོ་ན་ཡིན་ཏེ། གང་གི་ཕྱིར་ཞེ་ན་ཕན་པར་སྟོན་པ་ལ་སོགས་པའི་རྒྱུ་བཞི་མངའ་བ་དེས་ནའོ། །དེའང་བསམ་པ་ཕུན་སུམ་ཚོགས་པའི་འབྲས་བུ་ནི་སྐྱོབ་པ་ཡིན་ལ། སྦྱོར་བ་ཕུན་སུམ་ཚོགས་པའི་འབྲས་བུ་ནི་བདེ་གཤེགས་ཡིན་ནོ། ། དེས་ན་ཐུབ་པ་ལ་ཚད་མའི་ཡོན་ཏན་གྱིས་བསྟོད་པ་ནི་གཞན་དོན་ཕུན་སུམ་ཚོགས་པའི་ཡོན་ཏན་གྱིས་བསྟོད་པ་ཡིན་ནོ། ། གསུམ་པ་ཐུབ་པ་ལ་ཚད་མ་ཉིད་ཀྱིས་བསྟོད་པའི་དགོས་པ་ལ་གཉིས་ཏེ། དགོས་པ་དངོས་དང་དེ་ལ་རྩོད་པ་སྤང་བའོ། །དང་པོ་ནི་ཐུབ་པ་ལ་ཡོན་ཏན་དཔག་ཏུ་མེད་པ་མངའ་བ་ལས་ཚད་མ་ཁོ་ནའི་ཡོན་ཏན་གྱིས་བསྟོད་པ་ཅི་ཞེ་ན། བདེན་པ་དང་ཕན་པ་དེ་ལྟ་བུའི་དངོས་པོ་གཞན་ལ་སྟོན་པའི་ཡོན་ཏན་གྱི་སྒོ་ནས་བསྟོད་པའི་དགོས་པ་ནི་ཐུབ་པ་དེའི་བསྟན་པ་ཉིད་ལས་ཚད་མ་རྣམ་པ་གཉིས་ཀྱི་དེ་ཁོ་ན་ཉིད་གྲུབ་པ་ཡིན་གྱི་ངས་བཏགས་ནས་བཞག་པ་མ་ཡིན་ནོ། ། ཞེས་ཤེས་པར་བྱ་བའི་དོན་དུ་ཡིན་ནོ། །དེའི་བསྟན་པ་ལས་མངོན་སུམ་ཚད་མ་ཇི་ལྟར་གྲུབ་ཅེ་ན་སྔོན་པོ་ཤེས་ཀྱི་སྔོན་པོ་ཉིད་ཞེས་མ་ཡིན་ནོ། །ཞེས་མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བར་བསྟན་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་པ་ནི་ལུང་ལས་རྗེས་དཔག་གི་དེ་ཁོ་ན་ཉིད་གྲུབ་པ་མི་འཐད་དེ་དེ་མ་གསུངས་པའི་ཕྱིར་རོ་ཞེ་ན། འདིའི་ལན་ལ་གསུམ་ལས་དང་པོ་རང་དོན་རྗེས་དཔག་ཤུགས་ལ་གསུངས་པ་ནི་ཚད་མ་མ་ཡིན་ན་བཟློག་པར་རིགས་པ་ལ་མ་བཟློག་པར་འདུག་པའི་ཕྱིར་ཚད་མར་བཞེད་པ་ཡིན་ནོ།

།སྒྲ་ལས་བྱུང་བ་ལ་སོགས་པ་ཚད་མ་ཡིན་པ་བཟློག་སྟེ་ཕ་རོལ་རབ་ཏུ་སྨྲ་བ་ཐམས་ཅད་བཟློག་སྟེ་ང་གཅིག་པུ་དེ་ཉིད་གསུངས་པ་ཡིན་ནོ་ཞེས་བཤད་པའི་ཕྱིར་རོ། ། གཉིས་པ་གཞན་དོན་རྗེས་དཔག་དངོས་སུ་གསུངས་པ་ནི། ཅུང་ཟད་སྐྱེ་བའི་བདག་ཉིད་ཅན་དེ་ཐམས་ཅད་སྐད་ཅིག་གིས་འགགས་པའི་ཆོས་ཅན་ཡིན་ཞེས་རང་བཞིན་རྟགས་ཀྱི་སྦྱོར་བ་དང༌། དུ་བ་ལས་ནི་མེར་ཤེས་དང༌། ། ཅེས་པ་ལ་སོགས་པ་འབྲས་བུའི་རྟགས་ཀྱི་སྦྱོར་བ་དང༌། ངའམ་ང་དང་འདྲ་བས་གང་ཟག་གི་ཚོད་གཟུང་གི་གང་ཟག་གིས་གང་ཟག་གི་ཚོད་བཟུང་ན་ཉམས་པར་འགྱུར་རོ་ཞེས་པ་ལ་སོགས་པ་མ་དམིགས་པའི་སྦྱོར་བ་སྟེ་གཞན་དོན་རྗེས་དཔག་འདིའི་སྦྱོར་བ་རྣམ་པ་དུ་མ་ལུང་ལས་བཤད་པ་མཐོང་བའི་ཕྱིར་རོ། ། སྦྱོར་བ་དེ་རྗེས་དཔག་ཏུ་ཇི་ལྟར་འགྱུར་ཞེ་ན། གང་ཞིག་མེད་ན་གང་མི་འབྱུང་བའི་མཚན་ཉིད་ཅན་གྱི་རྟགས་སྟོན་པའི་ཕྱིར་རོ། །མ་ངེས་པ་མིན་ཏེ་དེ་ནི་རྗེས་དཔག་ཚད་མའི་རྟེན་ཏེ་རྒྱུ་ཡིན་པའི་ཕྱིར་རོ། །ངག་དེས་འབྲེལ་བ་ཇི་ལྟར་བསྟན་ཅེ་ན། གང་ཅུང་ཟད་ཅེས་བྱ་བ་ལ་སོགས་པ་མེད་ན་མི་འབྱུང་བའི་འབྲེལ་བ་དེའང་གསལ་བར་བཤད་དེ་བསྒྲུབ་བྱའི་ཆོས་མི་རྟག་པས་གཏན་ཚིགས་སྐྱེ་བའི་བདག་ཉིད་ཅན་ལ་ཁྱབ་པར་བསྟན་པའི་ཕྱིར་རོ། ། དེ་ལྟར་ན་དེའི་བསྟན་པ་ཉིད་ལས་ཚད་མ་གཉིས་ཀྱི་དེ་ཁོ་ན་ཉིད་གྲུབ་པར་བསྟན་པ་ཡིན་ནོ། ། གཞན་ཕན་སྒྲུབ་པ་ཐུབ་པའི་གསུང༌། ། ཚད་མ་ཡིན་ཏེ་སྐྱོབ་པའི་ཕྱིར། ། གྲངས་མེད་བསྐལ་བར་སྐྱོབ་བརྩོན་པའི། ། བསམ་སྦྱོར་ལེགས་པར་གོམས་ལས་བྱུང༌། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཚད་མ་རྣམ་འགྲེལ་གྱི་འགྲེལ་བ་རིགས་པའི་མཛོད་ལས། ཚད་མ་གྲུབ་པའི་རྣམ་པར་བཤད་པ་སྟེ་ལེའུ་གཉིས་པའོ། ། ། ། མེས་པོའི་ཤུལ་བཞག་ལས། འུ་ཡུག་པ་རིགས་པའི་སེང་གེའིབཀའ་འབུམ། ༼ཁ༽ ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས། ཚད་མ་གྲུབ་པའི་ལེའུའི་རྣམ་བཤད། -PAGE 454--PAGE

453--PAGE 312-