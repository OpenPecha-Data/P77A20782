བསྡུ་སྒྲིག་གསལ་བཤད།

འུ་ཡུག་པ་རིགས་པའི་སེང་གེའི་གསུང་འབུམ་འདི་ནི། རིས་མེད་ཀྱི་རྒྱལ་བསྟན་སྤྱི་ལ་ལྷག་བསམ་དང་དག་སྣང་མངའ་བ། གཟན་དཀར་མཆོག་སྤྲུལ་ཐུབ་བསྟན་ཉི་མས་བཀའ་སློབ་དང་མཛུབ་སྟོན་འོག། ལོ་ངོ་མང་པོའི་རིང་མ་དཔེ་འཚོལ་བསྡུ་དང་ལེགས་སྒྲིག་བྱས་པ་བརྒྱུད་ད་ལན་འུ་ཡུག་པ་རིགས་པའི་སེང་གེའི་གསུང་འབུམ་དེབ་གསུམ་མཁྱེན་ལྡན་གཟིགས་པ་པོ་རྣམས་ཀྱི་སྤྱན་ལམ་དུ་འབུལ་རྒྱུ་ཡིན། སྤྱིར་འུ་ཡུག་པ་རིགས་པའི་སེང་གེ་དང་འུ་ཡུག་པ་བསོད་ནམས་སེང་གེ་གཉིས་གང་ཟག་གཅིག་ལ་མཚན་གཉྀས་སམ། ཡང་ན་གང་ཟག་ཐ་དད་གང་ཡིན། སྔ་མ་ལྟར་ན་འུ་ཡུག་པ་བསོད་ནམས་སེང་གེའམ་རིགས་པའི་སེང་གེ་ནི། འུ་ཤང་རྡོར་སོགས་སུ་གཉལ་ཞིག་འཇམ་པའི་རྡོ་རྗེའི་དྲུང༌། ཕར་ཕྱིན་སོགས་གཞུང་ལུགས་རྣམས་ལ་སྦྱངས་པས། གཉལ་ཞིག་གི་སློབ་མ་བུ་དགུ་ལས་བར་ཚར་གསུམ་གྱི་ཡ་གྱལ་དུ་འུ་ཡུག་པ་བསོད་ནམས་སེང་གེ་ཞེས་གྲགས། དེ་རྗེས་ཆོས་རྗཻ་ས་པཎ་གྱི་ཞབས་ལ་གཏུགས་ཏེ། རྣམ་འགྲེལ་དང་རིགས་གཏེར་སོགས་གསན་པས། ས་པཎ་གྱི་བུ་ཆེན་བཤད་པའི་རྒྱུན་འཛིན་ཤར་ནུབ་གུང་གསུམ་དུ་གྲགས་པ་ལས་ནུབ་པའི་ཐོག་མའི་གདན་ས་བ་མཛད་ཅིང༌། ཕྱིས་ཆོས་རྗེ་ཧོར་ཡུལ་དུ་ཕེབས་སྐབས་གདན་ས་ཆེན་པོ་དཔལ་ས་སྐྱའི་འཆད་ཉན་པ་མཛད། ཕྱི་མ་ལྟར་ན་འུ་ཡུག་པ་རིགས་པའི་སེང་གེ་ནི། ཆོས་རྗེ་ས་པཎ་གྱི་དངོས་སློབ་ཚད་མའི་ཕྱོགས་ལ་ཤིན་ཏུ་མཁས་པའི་རྣམ་འགྲེལ་ལ་བོད་འགྲེལ་ཐོག་མར་མཛད་པ་པོ་དང༌། རིགས་གཏེར་ལའང་གཞན་འགྲེལ་གྱི་སྲོལ་གཏོད་པ་པོའི་མཁས་དབང་ཞིག་སྟེ། རྣམ་འགྲེལ་དང་རིགས་གཏེར་གྱི་རྒྱུན་འཛིན་གཙོ་བོ་ཞིག་ཡིན་པར་མངོན།མདོར་ན་འུ་ཡུག་པ་བསོད་ནམས་སེང་གེ་ཞེས་པའི་མཚན་དང་མཛད་རྗེས་ཐོར་རེ་ཙམ་ནི། དེབ་སྔོན། དེབ་དམར། ཡིག་ཚང་མཁས་པ་དགའ་བྱེད་སོགས་ཆོས་འབྱུང་དང་ལོ་རྒྱུས་དག་ལ་གསལ་ཞིང༌། འུ་ཡུག་པ་རིགས་པའི་སེང་གེ་ནི་ཉིད་ཀྱི་རྣམ་འགྲེལ་གྱི་རྣམ་བཤད་དང༌།

རིགས་གཏེར་དགོངས་འགྲེལ་གྱི་མཛད་བྱང་དང༌། གཞན་ཚད་མའི་སྐོར་གྱི་གཞུང་ཁ་ཅིག་དང༌། མང་ཐོས་ཀླུ་སྒྲུབ་པའི་བསྟན་རྩིས། ངག་སྒྲོས་ལས་བྱུང་བར། འུ་ཡུག་པ་རིགས་པའི་སེང་གེ་སྔོན་གསང་ཕུ་བའི་དགེ་བཤེས་ཡིན་པར་ཆོས་རྗེ་ས་པཎ་གྱི་མདུན་རྩོད་པའི་ཕྱིར་ས་སྐྱར་ཕེབས། སྐབས་དེར་ཆོས་རྗེས་སློབ་ཚོགས་མང་པོ་ལ་ཆོས་གསུང་བཞིན་པར་ཡང་རྩོད་དུ་བརྩམས་ཏེ་འོང་བར། ཆོས་རྗེའི་ཞལ་ནས། སྟོན་པ་ཁུར་ཕོབས་ཅུང་ངལ་གསོས་ཞེས་གསུང་པར་ཁོང་ཡང་ཆོས་ཐུན་དེའི་རིང་ཆོས་གྲལ་བཞུགས་པས་ཆོས་རྗེའི་ལེགས་བཤད་ཀྱིས་ཡིད་འཕྲོག ། མི་ཕྱེད་པའི་དད་པ་ཐོབ་ནས། ཆོས་རྗེའི་ཞབས་ལ་གཏུགས། ཕྱིས་རྒྱུད་འཛིན་གཙོ་བོ་ཞིག་བྱུང་ཞེས་གྲག་གོ ། དེས་ན་བོད་སྟོན་དག་ལ་མཚན་གྱི་རྣམ་གྲངས་མང་བ། ཁོང་གཉིས་འཁྲུངས་ཡུལ་དང༌། དུས་རབས། བླ་མ། མཛད་རྗེས་བཅས་གཅིག་པར་བརྟེན་ནས་སློབ་དཔོན་གཅིག་ཉིད་དུ་ངོས་བཟུང་ནས་རྣམ་ཐར་དང་གསུང་འབུམ་བསྒྲིག་རྒྱུ་ལས། ད་ལན་བསྟན་བཅོས་ཚད་མ་རིགས་པའི་གཏེར་གྱི་རྒྱན་རིགས་པ་གྲུབ་པ་ཞེས་བྱ་བ་འདི་ནི། ཚིག་འགྲེལ་དང༌། དོན་འགྲེལ་གཉིས་ལས་དོན་འགྲེལ་དུ་སྣང་ཞིང༌། ནང་དོན་ཡང་རིགས་གཏེར་རྩ་བ་ལས་རབ་བྱེད་དམ་ལེའུའི་གོ་རིམ་དཀྲུགས་པ་མ་ཟད། ཡུལ་བརྟག་པའི་རབ་བྱེད་གཅིག་ཉིད་ལའང་ཡུལ་གྱི་ངོ་བོ་དཔྱད་པའི་ལེའུ་དང༌། ཡུལ་གྱི་ཁྱད་པར་དཔྱད་པའི་ལེའུ་ཞེས་སོ་སོར་ཕྱེས་པ་དང༌། བློ་བརྟག་པའི་རབ་བྱེད་དང༌། སྤྱི་དང་བྱེ་བྲག་བརྟག་པ། སྒྲུབ་པ་དང་གཞན་སེལ་བརྟག་པ། བརྗོད་བྱ་དང་རྗོད་བྱེད་བརྟག་པ། འབྲེལ་བ་བརྟག་པ། འགལ་བ་བརྟག་པ་བཅས་རབ་བྱེད་དྲུག། བློ་སྤྱིའི་རྣམ་གཞག་དཔྱད་པའི་ལེའུ་ཞེས་གཅིག་ཏུ་བསྡུས་ཤིང༌། གཞན་ཡང་ཚད་མ་སྤྱིའི་རྣམ་བཞག་དཔྱད་པའི་ལེའུ་ཞེས་ལོགས་སུ་བཀོད་པ༑ མངོན་སུམ་དང༌། རང་དོན་རྗེས་དཔག ། གཞན་དོན་རྗེས་དཔག་བཅས་ལེའུ་གསུམ་འདྲ་བ་ལས། ཡང་མཚན་ཉིད་བརྟག་པའི་ལེའུ་མཇུག་ཏུ་ཕུད་པ་བཅས་ཆོས་རྗེ་ཉིད་ཀྱི་གསུང་གི་བདུད་རྩི་དངོས་སུ་མྱངས་པའི་མཁས་པ་ཆེན་པོ་ཞིག་གིས་འདི་ལྟར་དབྱེ་བསྡུ་མཛད་པ་ལ་དགོས་པ་དང་གོ་དོན་ཁྱད་པ་ཅན་ཡོད་པ་ནི་གདོན་མི་ཟའོ།

། ལྡོང་སྟོན་ཆེན་པོའི་རིགས་པའི་སྣང་བ་དང་གཞུང་རྙིང་པ་རྣམས་ལ་རབ་བྱེད་བཅུ་གསུམ་བཞུགས་པ་ཡང༌། ཀློ་བོ་མཁན་པོའི་རིགས་གཏེར་འགྲེལ་པ་ལས། འདི་དང་པོ་བརྩོམ་གཞི་ལྟ་བུར་མཛད་དོ་ཞེས་ཡིད་ཆེས་པའི་བླ་མ་དག་གི་གསུང་ལས་ཐོས་སོ་ཞེས་བཤད་པས། འདི་ཡང་དེ་བཞིན་ནམ་ཡང་ན་གོ་དོན་གཞན་ཞིག་ཡོད་ངེས་པས་བློ་ལྡན་དག་གིས་དཔྱད་པར་ཞུའོ། ། ད་ལན་འདི་འབྲས་སྤུངས་གནས་བཅུ་ལྷ་ཁང་དཔེ་རྟགས ༼ ཕྱི་ཞ༣༡ ༽ ནང་བཞུགས་རིགས་པ་གྲུབ་པ་ཞེས་པ་འདི་ངེད་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གིས་བསྡུ་སྒྲིག་ཞུས་ཏེ། མེས་པོའི་ཤུལ་བཞག་ཅེས་པའི་དཔེ་ཚོགས་ཀྱི་ཁོངས་སུ་སྤར་བསྐྲུན་ཞུས་པ་ཡིན། ལས་གཞི་འདིའི་མ་དཔེ་འཚོལ་བསྡུ་དང་དཔེ་སྒྲིག་འགན་འཛིན་ཀརྨ་བདེ་ལེགས། རྩིས་འཁོར་ནང་དུ་བླུགས་པའི་འགན་ཁུར་བ་མཁན་པོ་འགྲོ་འདུལ་རྡོ་རྗེ། མ་དཔེ་མཁོ་འདོན་མཛད་མཁན་དཔལ་གྱི་འབྲས་སྤུངས་ཆོས་སྡེ། ཆོས་སྡེ་ཆེན་པོ་ངོར་ཨེ་ཝཾ་བཤད་གྲྭའི་མཁན་པོ་ཐུབ་བསྟན་སྙིང་པོ། བོད་ལྗོངས་མི་དམངས་དཔེ་མཛོད་ཁང་བཅས་དང༌། ཞུས་དག་ཐད་རིགས་པ་གྲུབ་པ་ནི་འབྲས་སྤུངས་གནས་བཅུ་ལྷ་ཁང་དཔེ་རྟགས ༼ ཕྱི་ཞ་༣༡ ༽ ནང་བཞུགས་ལས། ཕྲད་སྦྱོར་སྟངས་དང༌། མངོན་གསལ་ཡིག་ནོར་ཁ་ཤས་བརྡ་སྤྲོད་ལྟར་དང༌། ཚིག་འབྲུ་མི་གསལ་བ་མི་ཉུང་བ་ཙམ་ཞིག་རང་འགྲེལ་སོགས། རིགས་གཏེར་གྱི་འགྲེལ་པ་མང་པོ་ཞིག་ལ་གཏུགས་ནས་ཞུས་ཡོད། ཚད་མ་རྣམ་འགྲེལ་གྱི་བསྡུས་དོན་རིགས་པའི་སྡོམ་ནི། འབྲས་སྤུངས་གནས་བཅུ་ལྷ་ཁང་དཔེ་རྟགས་ ༼ ཕྱི་ཞ ༦ ༽ ནང་བཞུགས་དང༌། སྡེ་སྤར་གཉིས་ལས། སྔ་མ་ནི་ཆེས་དཔེ་རྙིང་གི་དབང་གིས་ཚིག་འབྲུ་མི་གསལ་བ་དང༌། རྩ་བ་ནས་མི་མཐོང་བ་ཁ་ཤས་འདུག་པ་དག །གཙོ་བོ་སྡེ་སྤར་ལ་ཁུངས་གཏུགས་ཡོད། རིགས་མཛོད་ནི། འབྲས་སྤུངས་གནས་བཅུ་ལྷ་ཁང་དཔེ་རྟགས་ ༼ ཕྱི་ཞ་༣༢ ༽ ནང་བཞུགས་དང༌། སྡེ་དགེའི་སྤར་མ། སྐུ་འབུམ་སྤར་མ་བཅས་གསུམ་ལས་གཙོ་བོ་འབྲས་སྤུངས་གནས་བཅུ་ལྷ་ཁང་ནང་བཞུགས་ཀྱི་དཔེ་རྙིང་ལ་ཁུངས་བཅོལ་ནས་བཞག་ཡོད།

དེ་ལས་ཆེས་དཔེ་རྙིང་གི་དབང་གིས་ཚིག་འབྲུ་མི་གསལ་བ་དང༌། རྩ་ཆད་སོང་རིགས་དང་ཕྲད་སྦྱོར་སྟངས། མངོན་གསལ་ཡིག་ནོར་དག་སྡེ་སྤར་ལྟར་བཅོས་ཡོད། ཞུ་དག་སྤྱིའི་བརྡ་གསར་རྙིང་སོགས་ལ་གྲོགས་དན་པ་བསྟན་འཛིན་བློ་གྲོས་དང༌། རྩིས་འཁོར་ནང་བླུག་མཁན་དཔལ་བརྩེགས་ལས་ཞོར་སློབ་མ་རྣམས་དང༌། དེབ་སྒྲིག་པ་ཤེས་རབ་དཔལ་གཡང་དང༌། ཚེ་རིང་ཆོས་སྒྲོན་གཉིས་ཀྱིས་བགྱིས་ཏེ་གྲུབ་པ་ཞིག་ཡིན། མཇུག་ཏུ་ངས་ལས་གཞི་འདིའི་མ་དཔེ་འཚོལ་བསྡུ་བའི་ཚབ་ཞུས་ཏེ། གོང་གསལ་གྱི་དཔེ་ཁག་གསུམ་གཡར་གནང་མཛད་མཁན། འབྲས་སྤུངས་ཆོས་སྡེ། ངོར་བཤད་གྲྭའི་མཁན་པོ་ཐུབ་བསྟན་སྙིང་པོ་དང༌། བོད་ལྗོངས་དཔེ་མཛོད་ཁང་གི་ལས་བཟོ་བ་ཡོངས་ལ་ཐུགས་རྗེ་ཆེ་ཞུ། ཞེས་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཐུབ་བསྟན་ཉི་མས་སོ། ། ། ། བསྡུ་སྒྲིག་གསལ་བཤད། PAGE -PAGE 5--PAGE 1-