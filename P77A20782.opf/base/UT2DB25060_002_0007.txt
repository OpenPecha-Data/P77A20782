ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས།གཞན་དོན་ལེའུའི་རྣམ་བཤད།

གཞལ་བྱའི་གནས་གསུམ་རྟོགས་པའི་ཚད་མ་བཤད་ནས། ད་ནི་གཉིས་པ་དེ་ཉིད་གཞན་ལ་སྟོན་པར་བྱེད་པའི་ངག་གི་རང་བཞིན་གཞན་དོན་རྗེས་དཔག་བཤད་པ་བྱའོ། །འདི་ལ་གཉིས་ཏེ། སྒྲུབ་པའི་ངག་དང་སུན་འབྱིན་པའི་ངག་གོ །དང་པོ་ལ་གསུམ་སྟེ། སྒྲུབ་པ་ཡང་དག་དང༌། སྒྲུབ་པ་ལྟར་སྣང་དང༌། དཔེ་ལོགས་སུ་སྒྲུབ་བྱེད་ཡིན་པ་དགག་པའོ། །དང་པོ་ལ་གཉིས་ཏེ། རྗོད་བྱེད་ངག་གི་རང་བཞིན་དང་བརྗོད་བྱ་དོན་གྱི་རང་བཞིན་ནོ། །དང་པོ་ལ་གཉིས་ཏེ་སྒྲུབ་པའི་ངག་གི་མཚན་ཉིད་དང༌། དེའི་རང་བཞིན་རྒྱས་པར་བཤད་པའོ། །དང་པོ་ནི་མདོ་ལས་གསུངས་པ་འདི་ལྟ་སྟེ། གཞན་དོན་རྗེས་སུ་དཔག་པ་ནི། །རང་གིས་མཐོང་དོན་རབ་གསལ་བྱེད། །ཅེས་པའོ་འདིར་རང་གི་སྒྲ་རྒོལ་བ་ལ་སྦྱར་ཡང་རྩོད་པའི་སྐབས་ཀྱི་གང་ཟག་གསུམ་ཀ་ལ་འཇུག་སྟེ། རྟགས་གང་ཟག་གསུམ་ཀ་ལ་མཐུན་སྣང་དུ་གྲུབ་དགོས་པའི་ཕྱིར་རོ། །དེ་ལྟ་མ་ཡིན་ན་ཕྱི་རྒོལ་གྱི་ཚད་མས་རྟགས་མ་མཐོང་ཡང་དེ་ལ་རྗེས་དཔག་སྐྱེ་བར་འགྱུར་རོ། །དོན་ཞེས་པ་རྟགས་དང་བསྒྲུབ་བྱ་གཉིས་ཀ་ལ་འཇུག་ཀྱང་འདིར་རྟགས་ཡིན་པར་བལྟ་སྟེ་བསྒྲུབ་བྱ་སྟོན་པ་འོག་ནས་འགོག་པའི་ཕྱིར་རོ། །རབ་གསལ་བྱེད་ཅེས་པ་ནི་རྟགས་དེ་སྒྲ་སྐྱོན་མེད་ཀྱིས་བརྗོད་པ་སྟེ་ལྷག་ཆད་ནོར་གསུམ་བྲལ་བའི་སྒྲས་སོ། །གལ་ཏེ་རྟགས་བརྗོད་པའི་ཚིག་ནི་བེམ་པོ་ཡིན་པའི་ཕྱིར་རྗེས་དཔག་ཚད་མར་མི་རུང་ངོ་ཞེ་ན། ངག་འདི་གཞན་ལ་རྗེས་དཔག་ཚད་མ་སྐྱེད་པའི་ཐབས་ཡིན་པའི་ཕྱིར་རྗེས་དཔག་ཏུ་བརྗོད་དེ། རྒྱུ་ལ་འབྲས་བུ་བཏགས་པའི་ཕྱིར་རོ། །འོ་ན་རི་དྭགས་རྒྱུགས་པ་ལ་ལྟོས་ཞེས་པ་ལ་སོགས་པའི་ཚིག་འགའ་ཞིག་གཞན་ལ་མངོན་སུམ་སྐྱེད་པའི་ཐབས་ཡིན་པའི་ཕྱིར་གཞན་དོན་གྱི་མངོན་སུམ་ཀྱང་ཡོད་པར་འགྱུར་རོ་ཞེ་ན་མི་འདྲ་སྟེ། རྒྱན། ཇི་ལྟར་ཚིག་ལས་མཐོང་བ་ཡི། །འབྲེལ་བ་དྲན་པར་གྱུར་པ་ན། །རྗེས་དཔག་སྐྱེ་བ་དེ་བཞིན་དུ། །འགར་ཡང་མངོན་སུམ་སྐྱེ་མ་ཡིན། །ཚུལ་གསུམ་རྟགས་ནི་དྲན་པ་ན།

།རྗེས་དཔག་ངེས་པར་སྐྱེ་བར་འགྱུར། །རང་གིས་རྟོགས་བའི་དོན་ཙམ་ནི། ། བརྗོད་པས་མངོན་སུམ་རིག་མ་ཡིན། །ཞེས་པས་ཚིག་ཙམ་ལས་གཞན་ལ་མངོན་སུམ་སྐྱེ་བ་མེད་དེ་དམུས་ལོང་གི་མདུན་དུ་མར་དཀར་པོ་ཞེས་བརྗོད་པ་བཞིན་ནོ། །རི་དྭགས་རྒྱུག་པ་ལ་ལྟོས་ཞེས་པ་ལ་སོགས་པའི་ཚིག་ལ་བརྟེན་ནས་དེ་མཐོང་བའི་ཤེས་པ་སྐྱེས་པ་ཡང་ཚིག་ལས་རྗེས་དཔག་སྐྱེ་ཞིང་རྗེས་དཔག་ལས་མངོན་སུམ་སྐྱེ་བ་ཡིན་ཞེས་གསུངས་སོ། ། གཉིས་པ་དེའི་རང་བཞིན་རྒྱས་པར་བཤད་པ་ལ་གསུམ་སྟེ། རང་གིས་མཐོང་བའི་རྣམ་བཅད་དང་དོན་སྨོས་བའི་རྣམ་བཅད་དང༌། ཚིག་ཙམ་སྒྲུབ་བྱེད་ཡིན་པ་དགག་པའོ། །དང་པོ་ལ་གསུམ་སྟེ། བཅད་བྱ་གཞན་གྱི་ངག་དཔེར་བརྗོད་པ་དང༌། དེ་རྟགས་ཡིན་པ་དགག་པ་དང༌། རང་གི་ཐལ་བའི་ངག་ལ་མཚུངས་པ་སྤངས་པའོ། དང་པོ་ནི་གལ་ཏེ་རྟགས་སྟོན་པ་གཞན་དོན་རྗེས་དཔག་ཡིན་ནོ་ཞེས་བརྗོད་པས་ཆོག་མེད་རང་གིས་མཐོང་བ་སྨོས་པ་ལ་དགོས་པ་ཅི་ཡོད་ཞེ་ན། འདིར་མུ་བཞི་ལས་གང་ཟག་གཉིས་ཀས་རྟགས་མ་མཐོང་ན་སྒྲུབ་བྱེད་མ་ཡིན་ཞིང༌། གཉིས་ཀས་མཐོང་ན་སྒྲུབ་བྱེད་ཡིན་པར་བདེ་བླག་ཏུ་ཤེས་སོ། །རྒོལ་བས་མཐོང་ཡང་ཕྱི་རྒོལ་གྱིས་མ་མཐོང་ན་སྒྲུབ་བྱེད་མ་ཡིན་ཏེ་ཕྱི་རྒོལ་གྱི་བློ་ཡུལ་དུ་དོན་དེ་སྒྲུབ་དགོས་པའི་ཕྱིར་རོ། །མུ་བཞི་པ་ཡང་སྒྲུབ་བྱེད་མ་ཡིན་ཀྱང་འགའ་ཞིག་སྒྲུབ་བྱེད་དུ་འདོད་པས་དེ་དགག་པའི་ཕྱིར་སྨོས་པ་ཡིན་ནོ། །དེས་ནས་འོག་ཏུ་རྒོལ་བ་བདག་ཉིད་གྱིས་བློ་བདེ་བའི་སྟེང་དུ་སྐྱེ་བ་ཅན་ནམ་མི་རྟག་པའི་རྟགས་ཚད་མ་གསུམ་གྱིས་མཐོང་བ་མིན་ཡང་ཕྱིར་རྒོལ་གཞན་དག་གིས་རང་གི་ལུང་ལས་བློ་བདེ་སྐྱེ་བ་ཅན་ནམ་མི་རྟག་པར་མཐོང་ན་བློ་བདེ་སེམས་པ་མེད་པའི་སྒྲུབ་བྱེད་ཡིན་ཏེ་གཞན་ཕྱིར་རྒོལ་ལ་བསྟན་པ་སྟེ་རྟོགས་པ་བསྐྱེད་པར་བྱ་བ་ཡིན་པའི་ཕྱིར་རོ། །དཔེར་ན་བློ་བདེ་ལ་སོགས་པ་སེམས་ཅན་མ་ཡིན་ཏེ་སྐྱེ་བ་ཅན་ནམ་མི་རྟག་པ་ཡིན་པའི་ཕྱིར་གཟུགས་བཞིན་ནོ།

།ཞེས་གྲངས་ཅན་རྒོལ་བ་དང་སངས་རྒྱས་པ་ཕྱིར་རྒོལ་དུ་བྱས་པ་ལ་རྟགས་སུ་རུང་ངོ། །ཞེས་གྲངས་ཅན་ཁ་ཅིག་ཟེར་བ་དེ་སྤང་བའི་ཕྱིར་རྒོལ་བ་བདག་ཉིད་ཀྱིས་མཐོང་བ་ཞེས་སྨོས་པ་ཡིན་ནོ། ། གཉིས་པ་དེ་རྟགས་ཡིན་པ་དགག་པ་ལ་གསུམ་སྟེ། ལུང་ཚད་མ་མིན་པས་དེས་གྲུབ་པ་རྟགས་སུ་མི་རུང་བ་དང༌། ལུང་ལས་གྲུབ་པ་གོ་བྱེད་གསུམ་དུ་མ་འདུས་བས་རྟགས་སུ་མི་རུང་བ་དང༌། འབྲེལ་བ་དངོས་པོ་ལ་གྲུབ་མ་གྲུབ་བརྟག་ན་མི་འཐད་པའོ། །དང་པོ་ལ་གསུམ་སྟེ། ལུང་ཚད་མ་ཡིན་པ་དགག་པ་དང༌། རྒོལ་བའི་སྒྲུབ་བྱེད་བརྟག་ལ་དགག་པ་དང༌། ཁས་བླངས་པའི་ལུང་ལས་སམ་མ་གྲུབ་པར་མ་ཤེས་པའི་ཚེ་རྟགས་སུ་འདོད་པ་དགག་པའོ། །དང་པོ་ལ་ལྔ་ལས་དང་པོ་ཚིག་ཡུལ་གསུམ་ཀ་ལ་ཚད་མ་ཡིན་ན་རྗེས་དཔག་དོན་མེད་དུ་ཐལ་བ་ནི། གལ་ཏེ་བློ་བདེ་སེམས་མེད་དུ་སྒྲུབ་པའི་རྟགས་སྐྱེ་བ་ཅན་ནམ་མི་རྟག་པ་དེ་ཕྱིར་རྒོལ་སངས་རྒྱས་པ་ལ་གྲུབ་སྟེ་སངས་རྒྱས་པའི་ལུང་ལས་དེ་ལྟར་བཤད་པའི་ཕྱིར་རོ། །རྒོལ་བ་གྲངས་ཅན་ལ་མ་གྲུབ་སྟེ་གྲངས་ཅན་གྱི་ལུང་ལས་མ་བཤད་ཅིང་ཚད་མས་ཀྱང་མ་གྲུབ་པའི་ཕྱིར་རོ་ཞེས་འདོད་ན། སངས་རྒྱས་པའི་ལུང་དེ་ཚད་མ་ཡིན་ནམ་མ་ཡིན་བརྟག་གྲང༌། འོག་ཏུ་རྗེས་དཔག་གི་ཡུལ་ལ་སངས་རྒྱས་པའི་ཚིག་ཚད་མ་ཉིད་དུ་འདོད་པ་མ་ཡིན་ནོ་ཞེ་ན། འོ་ན་རྟགས་དེ་སངས་རྒྱས་པ་ལའང་མ་གྲུབ་པར་འགྱུར་རོ། །ཚད་མ་ཡིན་ན་གཉིས་ཀ་ལ་གྲུབ་པར་འགྱུར་ཏེ་མངོན་སུམ་གྱིས་མཐོང་བ་བཞིན་ནོ། །གལ་ཏེ་སངས་རྒྱས་པའི་ལུང་དེ་གྲངས་ཅན་ལ་ཚད་མ་མ་ཡིན་ཏེ་དེ་ཚད་མར་ཁས་མ་བླངས་པའི་ཕྱིར་རོ། །སངས་རྒྱས་པས་ཁས་བླངས་པའི་ཕྱིར་དེ་ཚད་མ་ཡིན་ནོ་ཞེ་ན། འོ་ན་ལུང་དེ་གང་ཟག་ཀུན་ལ་ལྟོས་ནས་ཚད་མར་འགྱུར་ཏེ་གོང་དུ་ཡོངས་བརྟག་ཡོངས་སུ་ལེན་པའི་ཕྱིར་ཞེས་པ་རིགས་པའི་ཡོངས་སུ་བརྟག་ནས་གང་ལ་མི་སླུ་བ་ཡོད་པའི་ལུང་དེ་ཚད་མར་ཁས་བླངས་ན་དེ་ཚད་མར་མ་གྲུབ་ཏེ་མི་མཁས་པའི་དམ་བཅའ་བཞིན་ནོ།

རྒོལ་བ་གཉིས་ཀ་ལ་ཚད་མར་ཐལ་བ་འདོད་ན་ལུང་དེ་ཤིན་ཏུ་ལྐོག་གྱུར་ལ་ཚད་མ་ཡིན་ནམ་ཡུལ་གསུམ་ཀ་ལ་ཚད་མ་ཡིན་དང་པོ་ལྟར་ན་ལུང་གི་ཡུལ་དེར་ནི་དངོས་པོ་སྟོབས་ཞུགས་ཀྱི་རྗེས་དཔག་འཇུག་པར་མི་འགྱུར་ཏེ། དེའི་ཡུལ་མ་ཡིན་པའི་ཕྱིར་རོ། །གསུམ་ཀ་ལ་ཚད་མ་མ་ཡིན་ན་ཡང་རྗེས་དཔག་དོན་མེད་དུ་འགྱུར་ཏེ་ཚིག་ཙམ་གྱིས་དོན་གྲུབ་པའི་ཕྱིར་རོ། །འདི་ལྟར་གྲངས་ཅན་གྱི་ལུང་གིས་བློ་བདེ་སེམས་མེད་དུ་གྲུབ་ཟིན་པས་དེ་གྲུབ་པ་ལ་རྗེས་དཔག་མི་དགོས་ལ་སངས་རྒྱས་པའི་ཚིག་གིས་བློ་བདེ་སེམས་པ་ཅན་དུ་གྲུབ་པས་རྗེས་དཔག་གིས་དགག་མི་ནུས་པའི་ཕྱིར་རོ། །དེ་ལྟར་ན་རྟགས་དཔེ་ལ་སོགས་པ་ཐམས་ཅད་དོན་མེད་དུ་འགྱུར་རོ། །ཚིག་ཙམ་ཚད་མ་མིན་ཀྱང་སྐྱེས་བུ་ཁྱད་པར་ཅན་གྱི་ཚིག་དང་སྐྱེས་བུས་མ་བྱས་པའི་ཚིག་ཚད་མ་ཡིན་ནོ་ཞེ་ན། འདི་ནི་སྔར་རང་དོན་དུ་བཀག་ཟིན་ ཏོ། །གལ་ཏེ་ཁྱད་པར་ཅན་དེ་ནི་ཤེས་པར་ནུས་ན་དོན་འདི་འདོད་ཅེས་པ་ལ་སོགས་པ་དང༌། སྐྱེས་བུས་མ་བྱས་པ་ཉིད་ཀྱང༌། །ཀུན་ཏུ་བཏགས་པ་དོན་མེད་འགྱུར། ། ཞེས་པ་ལ་སོགས་པའི་སྐབས་སུ་བཤད་པའི་ཕྱིར་རོ། །གཉིས་པ་རྟགས་དེས་ལུང་ལ་གནོད་ན་ཚད་མར་མི་རུང་བ་ནི་གལ་ཏེ་རྗེས་དཔག་ཀྱང་ཚད་མ་ཡིན་པ་དེས་ལུང་དང་འགལ་བ་ཡང་སྒྲུབ་ནུས་སོ་ཞེ་ན། འོ་ན་བློ་བདེ་སེམས་པ་ཅན་སྟོན་པའི་ལུང་དེ་ལ་གནོད་པར་བྱ་བའི་ཕྱིར་གཞན་ཏེ་བློ་བདེ་སེམས་མེད་པ་སྒྲུབ་བྱེད་ཡང་དག་ཁྱོད་ཀྱིས་བརྗོད་དོ། །དེ་ལྟར་ན་སངས་རྒྱས་པའི་ལུང་ལ་རྗེས་དཔག་གིས་གནོད་པའི་ཕྱིར་ལུང་དེ་ཚད་མ་ཡིན་པར་འགྱུར་ལ་འདོད་ན་དེས་གྲུབ་པའི་རྟགས་དང་བསྒྲུབ་བྱ་ལ་སོགས་པ་ཐམས་ཅད་མ་གྲུབ་པར་འགྱུར་རོ་ཞེས་པ་ནི་ལུང་ལ་གནོད་ཕྱིར་ཞེས་པའི་ཚིགས་བཅད་གཅིག་གོ །གསུམ་པ་སྐྱེས་བུ་ལ་ངེས་པའི་ལུང་མེད་པ་ནི་གལ་ཏེ་ལུང་དེ་གྲངས་ཅན་ལ་མ་གྲུབ་ཀྱང་བློ་བདེ་སྐྱེ་འཇིག་ཅན་དུ་སྟོན་པའི་ལུང་དེ་དང་ལྡན་པའི་སངས་རྒྱས་པ་ལ་རྟགས་དེ་ལུང་ལས་གྲུབ་བོ་ཞེ་ན།

སྐྱེས་བུ་གང་གི་ལུང་གང་ཡིན་ཞེས་དྲིའོ། །བློ་བདེ་སེམས་མེད་དུ་སྟོན་པའི་བསྟན་བཅོས་ནི་གྲངས་ཅན་གྱི་ལུང་ཡིན་ལ་སེམས་པ་ཅན་དུ་སྟོན་པ་ནི་སངས་རྒྱས་པའི་ལུང་ཡིན་ནོ་ཞེ་ན། མི་འཐང་དེ་ལུང་དང་སྐྱེས་བུ་ལ་རང་བཞིན་གྱི་འབྲེལ་བ་གཉིས་མེད་པའི་ཕྱིར་དང༌། དངོས་པོ་ལ་ཚད་མ་མ་ཡིན་ཞིང་ཚད་མར་ཁས་ཀྱང་མ་བླངས་པའི་ཕྱིར་རོ། །ལུང་དང་འབྲེལ་པ་མེད་ཀྱང་ལུང་དེ་དང་ལྡན་པར་འགྱུར་ལ་འདོད་ན་དེ་ལའང་སྐྱེ་བ་ཅན་ལ་སོགས་པའི་རྟགས་གྲུབ་པར་འགྱུར་རོ། །བཞི་བ་ཚད་མས་གནོད་པས་ལུང་དུ་མི་རུང་པ་ནི། བློ་བདེ་སེམས་པ་ཅན་དུ་སྟོན་པའི་ལུང་ལ་དངོས་པོ་སྟོབས་ཞུགས་ཀྱི་རྗེ་དཔག་གིས་གནོད་ན་དེ་ལུང་ཚད་མ་མ་ཡིན་པར་འགྱུར་ཏེ་ལུང་ཚད་མའི་མི་སླུ་བ་མེད་པའི་ཕྱིར་རོ་ཞེས་པ་ནི་ཚད་མས་ཞེས་པའི་རྐང་པ་གཉིས་སོ། །ལྔ་པ་ལུང་དང་འགལ་བ་ཁས་ལེན་པས་དེ་ཚད་མར་མི་རུང་པ་ནི། བློ་བདེ་སེམས་ཡོད་དུ་སྟོན་པའི་ལུང་དེ་ཚད་མ་མ་ཡིན་ན་ལུང་གི་དོན་བདེན་པར་འགྱུར་ལ། འདོད་ན་རྒོལ་བས་ལུང་དང་འགལ་བ་ཁས་ལེན་པ་མི་འཐད་པར་འགྱུར་རོ་ཞེས་པ་ནི་དེ་དང་འགལ་བ་ཞེས་པའི་རྐང་པ་གཉིས་སོ། །གལ་ཏེ་རྒོལ་བས་ལུང་དེ་དང་འགལ་བ་ཁས་ལེན་ན་ལུང་དེའི་དོན་མི་བདེན་པར་ཤེས་པར་འགྱུར་ལ་འདོད་ན་ལུང་དེ་ཚད་མར་ཁས་ལེན་པ་འདོད་པའི་ཡན་ལག་སྟེ་རྒྱུ་འགྱུར་རོ། །དེ་ལྟར་ན་ལུང་དེ་ཚད་མ་མིན་པར་འགྱུར་ཏེ་ཚད་མར་འཇོག་པའི་རྒྱུ་མཚན་ཁས་བླངས་པ་འདོར་བའི་ཕྱིར་རོ་ཞེས་པ་ནི་དེ་ལས་ཞེས་པའི་རྐང་པ་གཉིས་སོ། ། གཉིས་པ་རྒོལ་པའི་སྒྲུབ་བྱེད་བརྟག་ལ་དགག་པ་ལ་གསུམ་སྟེ། གྲངས་ཅན་ལ་བློ་བདེ་སེམས་མེད་ཀྱི་རིགས་པ་ཡོད་ན་བརྗོད་པར་རིགས་པ་དང༌། ལུང་གིས་གྲུབ་ན་དེ་ཚད་མར་ཁས་ལེན་པའི་རྒྱུ་མཚན་བརྟག་པ་དང༌། རྣལ་འབྱོར་མངོན་སུམ་གྱིས་གྲུབ་པར་འདོད་པ་དགག་པའོ། །དང་པོ་ནི་གྲངས་ཅན་ལ་བློ་བདེ་སེམས་མེད་དུ་རྟོགས་པའི་སྒྲུབ་བྱེད་མེད་ན་བློ་བདེ་སེམས་མེད་དུ་རང་གིས་ཀྱང་མ་རྟོགས་པས་གཞན་ལ་བསྟན་པར་མི་ནུས་སོ།

།སྒྲུབ་བྱེད་ཡོད་ན་གང་ཡིན་ཏེ་རེ་ཤིག་སྐྱེ་བ་ཅན་ལ་སོགས་པའི་གཏན་ཚིགས་ནི་རང་གི་སྒྲུབ་བྱེད་མ་ཡིན་ཏེ་ཕྱིར་རྒོལ་ཁོ་ནས་བློ་བདེ་སེམས་མེད་དུ་རྟོགས་པའི་ཐབས་སུ་འདོད་པའི་ཕྱིར་རོ། དེ་ལས་གཞན་གཅིག་ཡོད་ན་འདིར་བརྗོད་པར་རིགས་ཏེ་དོན་མེད་པའི་བློ་གྲོས་ངལ་བ་ནི་རྟོགས་ལྡན་གྱི་བྱ་བ་མ་ཡིན་པའི་ཕྱིར་རོ། །ཞེས་པ་ནི་རང་རྟོགས་ཞེས་པའི་རྐང་པ་གཉིས་སོ། ། གཉིས་པ་ནི། རྒོལ་བ་ལ་བློ་བདེ་སེམས་མེད་དུ་རང་གི་ལུང་ཚད་མ་ལས་གྲུབ་པའི་ཕྱིར་འདིར་མི་བརྗོད་ཅེ་ན། འོ་ན་སངས་རྒྱས་པས་ཀྱང་ལུང་དེ་ལ་བརྟེན་ནས་བློ་བདེ་སེམས་མེད་དུ་རྟོགས་པར་འགྱུར་རོ། སངས་རྒྱས་པས་མི་རྟོགས་ཏེ་དེ་ལ་ལུང་ཚད་མ་མ་ཡིན་པའི་ཕྱིར་རོ་ཞེ་ན། །འོ་ན་གྲངས་ཅན་པས་ཀྱང་མི་རྟོགས་ཏེ་དེ་ལ་ལྟོས་ནས་ཀྱང་ལུང་ཚད་མ་མ་ཡིན་པའི་ཕྱིར་རོ། །རྒོལ་བ་ལ་ཚད་མ་ཡིན་ན་ཕྱིར་རྒོལ་བ་ལའང་ཚད་མར་འགྱུར་རོ། །གལ་ཏེ་སངས་རྒྱས་པས་གྲངས་ཅན་གྱི་ལུང་དེ་ཚད་མར་ཁས་མ་བླངས་པའི་ཕྱིར་ཚད་མ་མ་ཡིན་ལ། གྲངས་ཅན་གྱིས་དེ་ཚད་མར་ཁས་བླངས་པའི་ཕྱིར་ཚད་མ་ཡིན་ནོ་ཞེ་ན། དེས་དེ་ཚད་མ་ཁས་ལེན་པའི་རྒྱུ་མཚན་ཅི་ཡིན། རིགས་པས་འཐད་པའི་ཕྱིར་རོ་ཞེ་ན། འོ་ན་སངས་རྒྱས་པས་ཀྱང་ཁས་བླངས་པར་འོས་ཞེས་པ་ནི། རིགས་པ་གང་གི་ཞེས་པའི་ཚིག་རྐང་གཉིས་སོ། ། གསུམ་པ་རྣལ་འབྱོར་མངོན་གསུམ་གྱིས་གྲུབ་པར་འདོད་པ་དགག་པ་ལ་གཉིས་ལས་དང་པོ་དངོས་ཀྱི་དོན་ནི། རྒོལ་བས་བློ་བདེ་སེམས་མེད་དུ་རྣལ་འབྱོར་མངོན་སུམ་གྱིས་རྟོགས་པ་དེ་ཉིད་གཞན་ལ་སྒྲ་རྟགས་ལ་སོགས་པའི་སྒོ་ནས་སྟོན་པ་ཡིན་ཏེ་དཔེར་ན་སྟོན་པས་ཤེས་བྱ་ཐམས་ཅད་མངོན་སུམ་གྱིས་གཟིགས་ནས་གཞན་ལ་སྒྲ་རྟགས་ཀྱི་སྒོ་ནས་སྟོན་པ་བཞིན་ནོ་ཞེ་ན། འོ་ན་སངས་རྒྱས་པའི་སྒྲ་མི་རྟག་པ་ཉིད་ལ་སོགས་པའི་དམ་བཅའ་ཡང་རང་ལ་རྣལ་འབྱོར་མངོན་སུམ་གྱིས་གྲུབ་ནས་གཞན་ལ་སྒྲ་ལ་སོགས་པའི་སྒོ་ནས་སྟོན་པ་ཡིན་ནོ་ཞེས་བྱའོ།

།གལ་ཏེ་སངས་རྒྱས་པ་ལ་རྣལ་འབྱོར་གྱི་མངོན་སུམ་མེད་དེ་སྒྲུབ་བྱེད་མེད་པའི་ཕྱིར་རོ་ཞེ་ན། དེ་ཉིད་གྲངས་ཅན་ལ་ཡང་མཚུངས་སོ། །ཡང་ན་རྒོལ་བའི་བློ་བདེ་སེམས་མེད་དུ་རྟོགས་པའི་རྣལ་འབྱོར་མངོན་སུམ་ནི་གདོད་མ་ནས་རང་བཞིན་གྱིས་གྲུབ་པའམ་རྒྱུ་མེད་དུ་སྐྱེས་པ་ནི་མ་ཡིན་ཏེ་རྟགས་ལས་སྐྱེ་བ་མི་འཐད་ཕྱིར་ཞེས་པ་ལ་སོགས་པའྀ་སྐབས་སུ་བཀག་པའི་ཕྱིར་རོ། །ཕྱིར་རྒོལ་ཡང་བློ་བདེ་སེམས་མེད་དུ་རྟགས་པར་འདོད་ན་རྣལ་འབྱོར་གྱི་མངོན་སུམ་དགོས་ལ་དེ་ལ་དེའི་རྒྱུ་ལ་འབད་པར་བྱེད་དགོས་སོ་ཞེས་སྟོན་པར་རིགས་པ་ནི་སྔར་ནི་ཞེས་པའི་ཚིགས་བཅད་གཅིག་གོ དེའང་གཞུང་འདི་ལྟར་སྦྱར་ཏེ་སྔར་འཁོར་བའི་གནས་སྐབས་སུ་རྒོལ་བ་ཐ་མལ་པ་སྟེ་ཚུ་རོལ་མཐོང་བར་གྱུར་བ་ལས་ཕྱིས་རྟེན་བརྟན་ཞིང་བྱས་ཟིན་འབད་རྩོལ་ལ་མི་ལྟོས་པ་ལ་སོགས་པའི་སྒྲུབ་བྱེད་གང་དག་གིས་ལམ་སྒོམ་པ་ལ་སོགས་པ་རྣལ་འབྱོར་མངོན་སུམ་གྱི་ཐབས་སམ་རྒྱུར་རྟོགས་པ་དང་ཐབས་དེ་ཉིད་སུ་བླངས་པ་ལས་དབང་པོ་རྣལ་འབྱོར་གྱི་མངོན་སུམ་འབྱུང་བར་རྟོགས་ནས་ཐབས་ལ་འབད་པས་ཕྱིས་རྣལ་འབྱོར་བར་གྱུར་བ་ཡིན་ནོ། །དེ་ལྟ་བུའི་རྒྱུ་འབྲས་ཀྱིས་སྒྲུབ་བྱ་སྒྲུབ་བྱེད་དེ་དག་ཐབས་དེའི་དོན་ཏེ་འབྲས་བུ་རྣལ་འབྱོར་མངོན་སུམ་མ་བསྒྲུབས་པའི་ནུས་པ་ཐབས་དེ་ལ་ཡོད་པར་ཤེས་པའི་གང་ཟག་ལ་བློ་བདེ་སེམས་མེད་དུ་བསྟན་པར་ནུས་པ་ཡིན་པས་ཕྱིར་རྒོལ་ལ་རྣལ་འབྱོར་མངོན་སུམ་བསྒྲུབ་པའི་ཐབས་བསྟན་པར་རིགས་པ་ཡིན་ཏེ། དཔེར་ན་སངས་རྒྱས་པས་ཐམས་ཅད་མཁྱེན་པ་འདོད་ན་དེའི་རྒྱུ་ཐབས་ཤེས་རབ་ལ་འབད་པར་བྱའོ་ཞེས་སྟོན་པ་བཞིན་ནོ། །དེས་ནས་སྐྱེ་བ་ཅན་ནམ་མི་རྟག་པ་ཡིན་པའི་ཕྱིར་ཞེས་པའི་རྟགས་བཀོད་པས་ཅི་ཞིག་བྱ་སྟེ། རྣལ་འབྱོར་མངོན་སུམ་མེད་ན་དེ་རྟགས་ཀྱིས་སྒྲུབ་པར་མི་ནུས་ལ་ཡོད་ན་རྟགས་དོན་མེད་པའི་ཕྱིར་རོ། ། གཉིས་པ་རྩོད་པ་སྤང་བ་ནི། གཞན་ལ་རྣལ་འབྱོར་མངོན་སུམ་བསྒྲུབ་པའི་ཐབས་བསྟན་པར་མི་ནུས་ཏེ་སྤྱིས་ཀྱང་སྤྱོད་ཡུལ་མ་ཡིན་ཞེས་པ་ཐབས་དེ་ལས་རྣལ་འབྱོར་མངོན་སུམ་འབྱུང་ངེས་པ་ལྟ་ཞོག་སྲིད་པ་ཙམ་ཡང་སྒྲུབ་མི་ནུས་པའི་ཕྱིར་རོ།

།དེ་ཅིའི་ཕྱིར་ཞེ་ན་གང་ཡང་འབྲེལ་བ་རྣམ་གཅོད་ཅན་ཞེས་པ་ལམ་བསྒོམ་པ་ལ་སོགས་པ་དང་རྣལ་འབྱོར་མངོན་སུམ་ལ་འབྲེལ་བ་གཏན་ནས་མེད་པའི་ཕྱིར་རོ་ཞེ་ན་འོ་ན་བློ་བདེ་སེམས་པ་མེད་པ་དང་སྐྱེ་བ་ཅན་ལ་སོགས་པའི་རྟགས་དེ་དག་ལ་འདི་ནི་སྒྲུབ་བྱ་དང་ནི་སྒྲུབ་བྱེད་ཡིན་ནོ་ཞེས་པའི་བློའི་དཔྱོད་པ་ཅུང་ཟད་ཀྱང་འཇུག་པ་མི་སྲིད་པར་འགྱུར་ཏེ་དེ་དག་ཚུ་རོལ་མཐོང་བའི་ཡུལ་མ་ཡིན་ལ་རྣལ་འབྱོར་མངོན་སུམ་གྱི་ཡུལ་ཡིན་ཡང་དེ་ཉིད་མི་སྲིད་པའི་ཕྱིར་རོ། ། འདོད་ན་བློ་བདེ་སེམས་མེད་དོ་ཞེས་བརྗོད་དུ་མི་རུང་བར་འགྱུར་རོ། ། གསུམ་པ་ལུང་ལས་གྲུབ་པའི་ཁས་བླངས་པ་རྟགས་སུ་འདོད་པ་དགག་པ་ལ་གཉིས་ལས་དང་པོ་ཤེས་བྱའི་གནས་ལུགས་སྐྱེས་བུའི་འདོད་པ་ལ་རག་ལས་པར་ཐལ་བ་ནི་སྐྱེས་བུའི་བསམ་པའི་ཞེས་པ་ལ་སོགས་པ་སྟེ་སྐྱེས་བུ་བློ་བདེ་སེམས་མེད་ཀྱི་བསྒྲུབ་བྱ་ནི་རྟགས་ལ་རག་ལས་ཤིང་རྟགས་ལུང་ལ་རག་ལས་ལ་ལུང་ཚད་མར་འཇོག་པ་སྐྱེས་བུའི་ཁས་བླངས་ལ་རག་ལས་པ་དང༌། ཁས་བླངས་ནི་འདོད་པའི་རྗེས་སུ་བྱེད་ལ་འདོད་པ་ནི་དངོས་པོ་དང་མཐུན་པར་འཇུག་པ་མ་ངེས་པའི་ཕྱིར་རོ་ཅེས་པའི་དོན་ཏེ། དེས་ན་གཞན་གྱིས་ཁས་བླངས་པ་ཙམ་གྱིས་རྟགས་བསྒྲུབ་པ་མིན་ཏེ་རྟགས་ནི་དུ་བ་ལ་སོགས་པ་དོན་ལ་ཡོད་པ་དང་དེའང་ཤེས་པ་སྟེ་ངེས་པ་ལ་ལྟོས་པའི་ཕྱིར་རོ། །དོན་ལ་གཏན་མེད་པ་དང་མེད་པ་ལ་ཡོད་པར་ཤེས་ནའང་སྒྲུབ་བྱེད་མིན་ཏེ་ཡིན་ན་ཧ་ཅང་ཐལ་བའི་ཕྱིར་རོ། ། གཉིས་པ་དེའི་ལན་དགག་པ་ནི་སྐྱེ་བ་ཅན་ལ་སོགས་པའི་རྟགས་མ་གྲུབ་ཀྱང་བློ་བདེ་སེམས་པ་མེད་པའི་སྒྲུབ་བྱ་འགྲུབ་ཏེ་བློ་བདེ་སེམས་མེད་དེ་དོན་ལ་ཡོད་པའི་ཕྱིར་ཏེ་གཞལ་བྱས་མི་རྟག་པ་སྒྲུབ་པ་བཞིན་ནོ་ཞེ་ན། བསྒྲུབ་བྱ་དེ་དོན་ལ་ཡོད་དུ་ཆུག་ཀྱང་བསྒྲུབ་བྱའི་དངོས་པོ་དང་འབྲེལ་མེད་པའི་རྟགས་ལས་རྟོགས་པ་ནི་ཆུ་གཏན་ནས་མེད་པའི་སྨིག་སྒྱུ་ལ་ཆུར་འཁྲུལ་ནས་རྟོགས་པའི་ལོག་ཤེས་དང་གཉིས་ཀ་དཔྱད་ན་ཐེ་ཚོམ་དུ་འགྱུར་བར་མཚུངས་པ་ཡིན་ཏེ་དེ་གཉིས་ཀ་ལ་ཡིད་ཆེས་པའི་རྒྱུ་ཚད་མ་གཉིས་ཀྱིས་གྲུབ་པ་མེད་པའི་ཕྱིར་རོ།

།དེས་ན་མེད་དོན་རྟོག་དང་མཚུངས་ཞེས་སྦྱོར་རོ། །འདི་ནི་ཡིད་དཔྱོད་འགོག་པའི་གཞུང་ཡིན་ཏེ་རྟགས་ལྟར་སྣང་ལས་སྒྲ་མི་རྟགས་པ་ལ་སོགས་པར་ངེས་ཀྱང་ཡིད་ཆེས་པའི་རྒྱུ་ཚད་མ་གཉིས་མེད་པས་དཔྱད་ན་ཐེ་ཚོམ་དུ་འགྱུར་བའི་ཕྱིར་ཏེ་ལོག་ཤེས་བཞིན་ནོ། །དེས་ན་མྱོང་བ་དང་རྟགས་ལ་མ་བརྟེན་པའི་རྟོག་པ་ཐམས་ཅད་ནི་ཐེ་ཚོམ་ཁོ་ན་ཡིན་ནོ། །གཉིས་པ་ལུང་ལས་གྲུབ་པ་གོ་བྱེད་གསུམ་དུ་མ་འདུས་པས་རྟགས་སུ་མི་རུང་བ་ནི། རང་བཞིན་དང་ནི་ཞེས་པའི་རྐང་པ་གཉིས་ཏེ། ལུང་ལས་གྲུབ་པ་ནི་ཡང་དག་པའི་རྟགས་མ་ཡིན་ཏེ་གཏན་ཚིག་ས་གསུམ་གྱི་ཁོངས་སུ་མ་འདུས་པའི་ཕྱིར་རོ་ཞེས་པའི་དོན་ཏོ། །གསུམ་པ་འབྲེལ་པ་དངོས་པོ་ལ་གྲུབ་མ་གྲུབ་བརྟག་ན་མི་འཐད་པ་ནི་སྐྱེ་བ་ཅན་ལ་སོགས་པའི་རྟགས་དང་བློ་བདེ་སེམས་མེད་གཉིས་རང་བཞིན་འབྲེལ་བ་དངོས་པོ་ལ་གྲུབ་ན་རྒོལ་བ་ལ་ཡང་སྐྱེ་བ་ཅན་ལ་སོགས་པ་རྟགས་སུ་གྲུབ་པར་འགྱུར་ལ། འབྲེལ་པ་མ་གྲུབ་ན་ཕྱིར་རྒོལ་གྱིས་ཀྱང་རྟགས་དེ་ལས་བློ་བདེ་སེམས་མེད་དུ་རྟོགས་པར་མི་རིགས་ཞེས་པ་ནི་འབྲེལ་དེ་ཞེས་པ་ནས་མི་རིགས་ཞེས་པའི་བར་རོ། ། གསུམ་པ་རང་གི་ཐལ་བའི་ངག་ལ་མཚུངས་པ་སྤང་པ་ནི་གལ་ཏེ་ གཞན་གྱིས་ཁས་བླངས་པ་རྟགས་སུ་མི་རུང་ན་མཁས་པ་རྣམས་ཀྱིས་གཞན་གྱི་ཁས་བླངས་རྟགས་སུ་བཀོད་ནས་མི་འདོད་པའི་ཆོས་གཞན་ཐལ་བར་འཕེན་པ་འགལ་ཅེ་ན། མ་ཡིན་ཏེ་གཞན་གྱིས་ཏེ་བྱེ་བྲག་པས་སྦྱི་གཅིག་ཉིད་གསལ་བ་དུ་མ་ལ་ཡོད་པར་བརྟག་པའི་རྟགས་ཀྱིས་སྤྱྀ་གཅིག་པོ་དེ་ཉིད་དུ་མར་ཐལ་བ་བསྒྲུབ་པ་ནི་གཅིག་སྟེ་སྦྱི་ལ་ཁྱབ་བྱེད་དུ་མ་དེ་མེད་ན་གཞན་ཏེ་ཁྱབ་བྱ་དུ་མ་དང་འབྲེལ་པའང་མེད་པར་ཐལ་ཞེས་སྦྱིའི་སྟེང་དུ་དུ་མ་དང་འབྲེལ་པའི་དེ་དགག་པའི་ཕྱིར་བཀོད་པ་ཡིན་ནོ། དེ་ཅིའི་ཕྱིར་ཞེ་ན་གསལ་བ་དུ་མ་ཡོད་པ་དང་དུ་མ་གཉིས་རང་བཞིན་འབྲེལ་བར་གཞི་གཞན་གྱི་སྟེང་དུ་ཚད་མས་གྲུབ་པའི་ཕྱིར་རོ་ཞེས་

པའོ། །འདིའི་སྦྱོར་བ་ནི་དཔེར་ན་རྣམ་ངེས་ལས་དུ་མ་ལ་ཡོད་པ་གཅིག་པོ་ནི་ཡུལ་ལ་སོགས་པའི་ཁྱད་པར་ཅན་གཞན་དང་ལྡན་པ་མ་ཡིན་ཏེ་ཡུལ་དང་དུས་དངགནས་སྐབས་ཀྱི་ཁྱད་པར་ངེས་པའི་གསལ་བ་གཅིག་དང་འདྲེས་པས་རྣམ་པར་མ་བཅོད་པའི་རང་བཞིན་གྱིས་སྟོང་པའི་ཕྱིར་རོ་དེ་ལྟ་བུའི་རང་བཞིན་ནི་ཡུལ་ལ་སོགས་པ་ཐ་དད་པ་ཅན་དང་ལྡན་པར་འགལ་བའི་ཕྱིར་རོ། །ཞེས་པ་ལྟ་བུའོ། །གཞུང་འདིས་སྤྱི་ནི་གསལ་བ་དུ་མ་ལ་ཡོད་བའི་ཕྱིར་དུ་མར་ཐལ་ཞེས་པའི་ཐལ་འགྱུར་ནི་ཤུགས་ལ་བསྟན་ལ་དུ་མས་སྟོང་པའི་ཕྱིར་གསལ་བ་དུ་མ་དང་འབྲེལ་བ་མེད་དོ་ཞེས་པའི་རང་རྒྱུད་དངོས་སུ་བསྟོན་པ་ཡིན་ནོ། །གལ་ཏེ་སྤྱི་མ་གྲུབ་ན་རང་རྒྱུད་ཀྱི་རྟགས་མི་འགྲུབ་ལ་གྲུབ་ན་དགག་མི་ནུས་ཞེས། སློབ་དཔོན་ཆོས་མཆོག་སྤྱི་མེད་པ་ལའང་དུ་མས་སྟོང་པའི་རྟགས་འགྲུབ་སྟེ་དུ་མས་སྟོང་པ་མེད་པ་ལ་མི་འགལ་པའི་ཕྱིར་རོ་ཞེས་གསུངས་སོ། །གཞན་དག་ནི་སྦྱི་འཛིན་གྱི་རྟོགས་པ་ལ་སྣང་བའི་རྣམ་པ་སྤྱི་ཡིན་པས་དེ་ལ་དུ་མས་སྟོང་པའི་རྟགས་གྲུབ་བོ་ཞེས་ཟེར་རོ། །གཉིས་པ་དོན་སྨོས་པའི་རྣམ་བཅད་ལ་གཉིས་ལས་དང་པོ་དོན་སྨོས་པའི་དགོས་པ་ནི། གལ་ཏེ་གང་ཟག་གཉིས་ཀའི་ཚད་མས་གྲུབ་ན་རྟགས་དོན་ལ་གནས་པར་ཡང་གྲུབ་ཟིན་པས་དོན་སྨོས་པ་ལ་དགོས་པ་ཅི་ཡོད་ཅེ་ན། མ་ཡིན་ཏེ་ཕྱོགས་དང་མཐུན་ཕྱོགས་ལས་གང་ཡང་རུང་པ་ཉིད་ལ་སོགས་པ་གཉིས་ཀ་ལ་གྲུབ་ཀྱང་དོན་མ་ཡིན་པ་བཞིན་ནོ། །དེས་ནས་མཚན་ཉིད་ལ་དོན་སྨོས་པའི་དགོས་པ་དེ་ནི་སྒྲ་སྟེ་ལུང་ལས་གྲུབ་པ་དང་རྟོག་པས་སྒྲོ་བཏགས་པ་ཕྱོགས་དང་མཐུན་པའི་ཕྱོགས་ལས་གང་ཡང་རུང་བ་ཉིད་ལ་སོགས་པ་རྟགས་མིན་པར་བསྒྲུབ་པའི་དོན་དུ་བཀོད་པའོ། །གཉིས་པ་དེའི་རྒྱུ་མཚན་ནི། དུ་བ་ལ་སོགས་པའི་དོན་ལས་མེ་ལ་སོགས་པ་སྒྲུབ་པའི་ཕྱིར་རོ། །དེ་ཉིད་ཀྱང་གཏན་ཚིགས་ཀྱིས་དངོས་པོ་མེ་ལ་སོགས་པའི་དངོས་པོ་ལ་རག་ལས་པ་ཡིན་གྱི་རྟགས་སྒྲོ་བཏགས་ནི་དངོས་པོ་ལ་རག་ལས་པ་མེད་པའི་ཕྱིར་རོ།

།དེས་ནས་སྒྲོ་བཏགས་དང་ལུང་ལས་གྲུབ་པ་ནི་སྐྱེས་བུའི་འདོད་པའི་རྗེས་སུ་བྱེད་ལ་དངོས་པོ་ནི་དེ་ལས་གཞན་དུ་སྲིད་པའི་ཕྱིར་འཁྲུལ་པ་ཡིན་ནོ། །ཞེས་པ་ནི་རྟོག་དང་ཞེས་པའི་ཚིགས་བཅད་གཅིག་གོ །དེས་ནས་སྒྲ་ཆོས་ཅན་རྟག་སྟེ་ཕྱོགས་དང་མཐུན་པའི་ཕྱོགས་ལས་གང་ཡང་རུང་བ་ཡིན་པའི་ཕྱིར་རོ། །ཞེས་བཀོད་ན་གང་ཡང་རུང་བའི་སྤྱི་ཕྱོགས་ཀྱི་ཆོས་སུ་མ་གྲུབ་པ་ཡིན་ཏེ་དེའི་ཚིག་སྒྲ་དེ་ཕྱོགས་ཁོར་ན་ངེས་པའི་ཕྱིར་རོ། །གཉིས་ཀ་ལ་ཡོད་པའི་ཆོས་ཐུན་མོང་བ་རྭ་ཅན་ལ་འཁྲུལ་མི་སྲིད་པའི་ཆོས་མཐུན་པ་མཐོང་ན་རྟགས་སུ་རུང་པ་ཡོད་དེ། གོང་བུ་འདི་ནི་རྭ་ཅན་ཡིན་ཏེ་བ་གླང་དང་བ་མིན་གང་རུང་གཅིག་ཡིན་པའི་ཕྱིར་རོ། །ཞེས་པ་ལྟ་བུའོ། ། གསུམ་པ་ཚིག་ཙམ་སྒྲུབ་བྱེད་ཡིན་པ་དགག་པ་ལ་གསུམ་སྟེ། ཚིག་གཉིས་ག་དངོས་སུ་སྒྲུབ་བྱེད་མ་ཡིན་པར་མཚུངས་པ་དང༌། བརྒྱུད་ནས་སྒྲུབ་བྱེད་མ་ཡིན་པར་མི་མཚུངས་པ་དང་དེ་དག་ལ་རྩོད་པ་སྤོང་པའོ། །དང་པོ་ནི། འོག་ཏུ་ཕྱོགས་བསྒྲུབ་བྱེད་དང་གཏན་ཚིགས་བརྗོད་པའི་ཚིག་གི་ནི་དོན་ལ་ནུས་མེད་ཅེས་སྦྱར་ཏེ་དོན་སྒྲུབ་བྱེད་སྒྲུབ་པ་ལ་ནུས་པ་མེད་པ་ཡིན་ཏེ་ཚིག་དང་དོན་ལ་འབྲེལ་བ་མེད་པའི་ཕྱིར་རོ། །མ་ངེས་པ་མ་ཡིན་ཏེ་འབྲེལ་བ་ཅན་དུ་བ་ལ་སོགས་པའི་དོན་གྱིས་འབྲེལ་ཡུལ་མེ་ལ་སོགས་པའི་དོན་རྟོགས་པར་གྲུབ་པའི་ཕྱིར་རོ། །དེ་ལྟ་མ་ཡིན་ན་སྒྲ་རྟག་སྟེ་གཞལ་བྱ་ཡིན་པའི་ཕྱིར་ཅེས་པས་ཀྱང་རྟག་པར་འགྲུབ་པར་འགྱུར་ཏེ་ཕྱོགས་དང་རྟགས་བརྗོད་པ་ཡོད་པའི་ཕྱིར་རོ། །དེའི་ཕྱིར་ཕྱོགས་ཀྱི་ཚིག་ནི་དངོས་སུ་སྒྲུབ་བྱེད་མ་ཡིན་ཅེས་པ་ནི་དེས་ན་ཅེས་པའི་རྐང་པ་གཉིས་སོ། །གཉིས་པ་ལ་གཉིས་ཏེ། ཕྱོགས་ཚིག་བརྒྱུད་ནས་ཀྱང་སྒྲུབ་བྱེད་མ་ཡིན་པ་དང་རྟགས་ཚིག་བརྒྱུད་ནས་སྒྲུབ་བྱེད་ཡིན་པར་བསྟན་པའོ། །དང་པོ་ལ་གཉིས་ལས་ཕྱོགས་ཚིག་ཚད་མར་འགྲོ་བའི་ཡུལ་བསྟན་པ་ནི། འོ་ན་སློབ་དཔོན་གྱིས་སྒྲ་ལས་བྱུང་བའི་ཚད་མ་བཤད་པ་དང་འགལ་ཞེ་ན།

མི་འགལ་ཏེ་ཕྱོགས་ཀྱི་ཚིག་ལས་སོགས་པ་སྨྲ་བ་པོའི་རྗོད་འདོད་ཀྱི་བསམ་པ་སྟོན་པར་བྱེད་པ་ལ་ཚད་མར་བཤད་པའི་ཕྱིར་རོ། །གཉིས་པ་དེ་དོན་གྱི་སྒྲུབ་བྱེད་མ་ཡིན་པར་བསྟན་པ་ནི། སྒྲ་མི་རྟག་ཅེས་བརྗོད་པའི་ཚིག་ནི་དངོས་སུ་མི་རྟག་པ་ལ་སོགས་པའི་སྒྲུབ་བྱེད་མ་ཡིན་ཏེ་ཕྱོགས་ཀྱི་ཚིག་དེ་ལས་མི་རྟག་པ་ལ་སོགས་པའི་དོན་ལ་ཐེ་ཚོམ་སྐྱེ་བའི་ཕྱིར་རོ། །དེའང་སྒྲ་དོན་ལ་འབྲེལ་བ་མེད་པའི་ཕྱིར་རོ། །གལ་ཏེ་ཕྱོགས་ཀྱི་ཚིག་སྒྲུབ་བྱེད་ཡིན་ན་རྟགས་བཀོད་པ་དོན་མེད་དུ་འགྱུར་རོ། །གཞན་ཡང་ཕྱོགས་ཀྱི་ཚིག་དངོས་སུ་སྒྲུབ་བྱེད་མ་ཡིན་པར་མ་ཟད་བརྒྱུད་པ་ཡིས་ཀྱང་མ་ཡིན་ཏེ་དེ་ལ་བསྒྲུབ་བྱ་སྒྲུབ་པའི་ནུས་པ་མེད་པའི་ཕྱིར་རོ། །ཅི་སྟེ་ན་ད་གཟོད་བསྒྲུབ་པར་བྱ་དགོས་པའི་མ་གྲུབ་པ་བརྗོད་པའི་ཕྱིར་རོ། །ཇི་སྐད་དུ། 

རྒྱན། འགྱེལ་བ་འགྱེལ་བ་ལ་བརྟེན་ ནས། །གང་དུའང་བརྟན་པར་འགྱུར་མ་ཡིན། །དེ་བཞིན་དུ་ནི་མ་གྲུབ་པ། །དེ་ཉིད་ཀྱིས་ནི་རབ་གྲུབ་མིན། །ཅེས་པ་ལྟར་རོ། །གཉིས་པ་རྟགས་ཚིག་བརྒྱུད་ནས་སྒྲུབ་བྱེད་ཡིན་པར་བསྟན་པ་ནི། གཏན་ཚིགས་ཞེས་པའི་རྐང་པ་གཉིས་ཏེ། རྒྱན། བསྒྲུབ་བྱའི་དོན་ལ་འབྲེལ་བ་ཡི། ། སྒྲུབ་པར་བྱེད་པ་བརྗོད་པའི་ཕྱིར། །ཚིག་ནི་སྒྲུབ་བྱེད་ཡིན་བརྗོད་དོ། །དེ་རང་ཉིད་ནི་སྒྲུབ་བྱེད་མིན། ཞེས་པ་ལྟར་རོ། ། གསུམ་པ་དེ་དག་ལ་རྩོད་པ་སྤང་པ་ལ་གཉིས་ཏེ། ལུང་འགལ་སྤང་བ་དང༌། རིགས་པ་དང་འགལ་བ་སྤང་པའོ། །དང་པོ་ནི། ཕྱོགས་ཀྱི་ཚིག་སྒྲུབ་བྱེད་མ་ཡིན་ན་སློབ་དཔོན་གྱི་ལུང་དང་འགལ་ཏེ་འདི་ལྟར། ཀུན་ལས་བཏུས་ རང་ཉིད་ངེས་བཞིན་གཞན་དག་ལ། །ངེས་པ་སྐྱེད་པར་འདོད་པ་ཡིས། །ཕྱོགས་ཆོས་འབྲེལ་བ་བསྒྲུབ་བྱ་དག །བརྗོད་པ་ལས་གཞན་སྤང་བ་བྱ། །ཞེས་གསུངས་པའི་ཕྱིར་རོ་ཞེ་ན། མི་འགལ་ཏེ་འདི་ལྟར་གཏན་ཚིགས་ཀྱང་ཡིན་ལ་དོན་ཡང་ཡིན་པས་ན་གཏན་ཚིགས་ཀྱི་དོན་གྱི་མི་འཁྲུལ་བའི་ཡུལ་བསྒྲུབ་བྱ་ཡིན་པ་ཉིད་ཀྱིས་ཁྱབ་པ་སྟོན་པའི་ཚེ། དེའི་ནང་དུ་འདུལ་བའི་སྒྲུབ་བྱ་བརྗོད་པར་བྱའོ། །ཞེས་གསུངས་པ་ཡིན་ཏེ། རྗེས་དཔག་བྱ་དེར་བསྟན་པ་ནི། གཏན་ཚིགས་དོན་གྱི་ཡུལ་དུ་འདོད། །ཅེས་གསུངས་པའི་ཕྱིར་རོ། །དེས་ན་བསྒྲུབ་བྱ་སྒྲུབ་པའི་ནུས་པ་མེད་པའི་ཕྱོགས་དེ་ནི་འབྲེལ་བ་བརྗོད་པའི་ཚེ་རྟགས་ཀྱི་ཁྱབ་བྱེད་དུ་གདོན་མི་ཟ་བར་བརྗོད་པར་བྱའོ་ཞེས་བཤད་པ་ཡིན་ནོ། །དེའི་ཕྱིར་མདོ་ཚིག་གི་དོན་ཡང་ཕྱོགས་ཆོས་དང་འབྲེལ་བ་དང་བསྒྲུབ་བྱེད་བརྗོད་པ་ལས་གཞན་སྤང་བར་བྱ་བ་ནི་མ་ཡིན་ནོ། །འོ་ན་ཅི་ཞེ་ན། ཕྱོགས་ཆོས་དངའབྲེལ་བ་བརྗོད་པ་དང་ལྡན་པའི་བསྒྲུབ་བྱ་དག་བརྗོད་པར་བྱའོ། །ཞེས་བྱ་བ་ཡིན་ཏེ་གང་བྱས་པ་དེ་ནི་མི་རྟག་པའོ་ཞེས་བརྗོད་དགོས་པའི་ཕྱིར་རོ། །གཉིས་པ་རིགས་པ་དང་འགལ་པ་སྤང་བ་གཉིས་ཏེ། རང་གི་རྩོད་པའི་ལན་རིགས་པར་བསྟན་པ་དང༌།

གཞན་གྱི་རྩོད་པའི་ལན་མི་རིགས་པར་བསྟན་པའོ། །དང་པོ་ལ་བཞི་སྟེ། ཕྱོགས་ཚིག་བསྒྲུབ་བྱེད་དུ་འདོད་པའི་རྒྱུ་མཚན་མི་འཐད་པ་དང༌། རྟགས་ཚིག་བསྒྲུབ་བྱེད་དུ་འདོད་པའི་རྒྱུ་མཚན་འཐད་པ་དང༌། ཉེས་སྤོང་གི་ལན་དགག་པ་དང༌། རང་གི་ཕྱོགས་ལ་རྩོད་པ་སྤང་པའོ། །དང་པོ་ནི། གལ་ཏེ་ཕྱོགས་ཀྱི་ཚིག་དེ་ལ་ཡང་བརྒྱུད་ནས་བསྒྲུབ་བྱ་སྒྲུབ་པའི་ནུས་པ་ཡོད་དེ་ཕྱོགས་བརྗོད་ན་དེ་སྒྲུབ་པའི་གཏན་ཚིགས་ཀྱི་ཚིག་འཇུག་ལ་མ་བརྗོད་ན་མི་འཇུག་པའི་ཕྱིར་རོ་ཞེ་ན། དེ་ལྟར་ན་ཧ་ཅང་ཐལ་ཏེ་སྒྲུབ་བྱེད་ཀྱི་ཚིག་འཇུག་པ་དེ་ནི་ཕྱིར་རྒོལ་སྒྲ་རྟག་མི་རྟག་ལ་ཐེ་ཚོམ་ཟ་བ་དང༌། དེ་ཉིད་ཀྱིས་སྒྲ་དེ་མཐའ་གཅིག་ཏུ་ངེས་པར་ཤེས་པར་འདོད་པ་དང༌། དེའི་ཕྱིར་རྒོལ་བ་མཁས་པ་ལ་དྲི་བ་སྐབས་སུ་བབ་པ་དང༌། ཕྱིར་རྒོལ་གྱི་ཤེས་འདོད་རྒོལ་བས་རྟོགས་པ་དང༌། རྒོལ་བའི་འདོད་པ་ལ་བརྟེན་པའི་ཕྱིར་དེ་དག་ཀྱང་སྒྲུབ་བྱེད་དུ་འགྱུར་རོ། །དེ་ལྟར་ན་གཞན་དོན་རྗེས་དཔག་གི་ངག་ཡན་ལག་བཅུར་འགྱུར་ཏེ། ཐེ་ཚོམ་ལ་སོགས་པ་ལྔ་དང༌། གཏན་ཚིགས་བརྗོད་པའི་ཡན་ལག་ལྔ་དགོད་དགོས་པའི་ཕྱིར་རོ། ། གཞན་ཡང་སྒྲ་མི་རྟག་པའི་མི་མཐུན་ཕྱོགས་རྟག་པར་ཁས་ལེན་པ་ལ་སྒྲུབ་བྱེད་དུ་འགྱུར་ཏེ་དེའི་གཉེན་པོ་གང་བྱས་པ་ཐམས་ཅད་མི་རྟག་སྟེ་ཞེས་སྒྲུབ་བྱེད་ཀྱི་ཚིག་འཇུག་པ་དེ་མཚུངས་པར་ཡོད་པའི་ཕྱིར་རོ། །དེ་ལྟར་འདོད་ན་སྒྲུབ་པའི་ངག་ཐུག་མེད་དུ་འགྱུར་རོ། ། གཉིས་པ་ནི། ནང་གི་སྟེ་རང་གི་རྒྱུད་ལ་རྗེས་དཔག་སྐྱེད་པའི་ཡན་ལག་ནི་གཏན་ཚིགས་ཡིན་ལ་དེའི་ནུས་པ་ནི་མཚན་ཉིད་ཚུལ་གསུམ་ལ་ཡང་དག་པར་གནས་པ་ཡིན་ཏེ་ཚུལ་གསུམ་ངེས་ན་དེ་མ་ཐག་ཏུ་རྗེས་དཔག་སྐྱེ་བའི་ཕྱིར་རོ། ། གཞན་གྱི་རྒྱུད་ལ་རྗེས་དཔག་སྐྱེད་ན་ཚུལ་གསུམ་དྲན་པར་བྱ་དགོས་ལ་ཚུལ་གསུམ་དེ་ལ་དྲན་པ་སྐྱེད་པ་ནི་ཚུལ་གསུམ་དེ་ཉིད་བརྗོད་པའི་ཚིག་ལ་ཡང་དག་པར་གནས་པ་ཡིན་ནོ། །དེས་ན་རང་ལ་ཚུལ་གསུམ་ངེས་པ་ཙམ་གྱིས་རྗེས་དཔག་སྐྱེ་བ་བཞིན་དུ་གཞན་ལའང་ཚུལ་གསུམ་དྲན་པ་ཙམ་གྱིས་རྗེས་དཔག་སྐྱེ་བའི་ཕྱིར་དམ་བཅའ་དང་མཇུག་སྡུད་དང་ཉེ་པར་གཏོད་པ་རྣམས་བརྗོད་པ་ནི་དགོས་པ་མེད་དོ།

།གལ་ཏེ་དམ་བཅའ་བ་ནི་ལུང་ཚད་མ། གཏན་ཚིགས་ནི་རྗེས་དཔག་ཚད་མ། དཔེ་ནི་མངོན་གསུམ་ཚད་མ། ཉེ་བར་གཏོད་པ་ནི་དཔེ་ཉེར་འཇལ་གྱི་ཚད་མ་ཡིན་ལ་ཚད་མ་ཐམས་ཅད་ཀྱི་བྱེད་པའི་ཡུལ་སྟོན་པ་ནི་མཇུག་སྡུད་ཡིན་ནོ་ཞེ་ན། མི་འཐད་དེ། རྒྱན། གལ་ཏེ་རྗེས་དཔག་ལས་གྲུབ་ན། །ཚད་མ་གཞན་གྱིས་འདིར་ཅི་བྱ། །རྗེས་དཔག་ལས་མི་གྲུབ་ཅེ་ན། །ཚད་མ་གཞན་གྱིས་འདིར་ཅི་ བྱ། །ཞེས་པ་ལྟར་རོ། །གསུམ་པ་ཉེས་སྤོང་གི་ལན་དགག་པ་ལ་གསུམ་ལས་དང་པོ་འདོད་པ་བརྗོད་པ་ནི། གལ་ཏེ་གཏན་ཚིག་ཀྱི་ཡུལ་དམ་བཅའ་བསྟན་པ་མེད་ན་སྒྲུབ་བྱེད་གཏན་ཚིག་ཀྱི་ཚིག་འཇུག་པ་མི་སྲིད་ལ་ཡུལ་བསྒྲུབ་བྱ་བསྟན་པ་ལས་གཏན་ཚིགས་འཇུག་པའི་ཕྱིར་ཕྱོགས་ཀྱི་ཚིག་ཀྱང་བརྒྱུད་ནས་བསྒྲུབ་བྱ་སྒྲུབ་པ་ལ་ནུས་པ་གྲུབ་པར་འདོད་དོ་ཞེ་ན། གཉིས་པ་དེ་དགག་པ་ནི། དེ་ལྟར་ན་ཐེ་ཚོམ་དང་ཤེས་འདོད་ལ་སོགས་པའང་སྒྲུབ་བྱེད་དུ་ཐལ་ཅེས་བརྗོད་ཟིན་ཏེ། གཞན་ཡང་ཡན་ལག་ལྔའི་སྦྱོར་བ་ལ་ཕྱོགས་བསྟན་དགོས་སམ་ཁྱབ་པ་སྔོན་དུ་འགྲོ་བ་ལ་བསྟན་དགོས་བརྟག་གྲང༌། དང་པོ་ལྟར་ན་ཕྱོགས་བསྟན་ཡང་བསྒྲུབ་མི་ནུས་ཏེ་མེད་ན་མི་འབྱུང་བའི་འབྲེལ་བ་མ་བསྟན་པའི་ཕྱིར་རོ། །གཉིས་པ་ལྟར་ན་ཕྱོགས་བསྟོན་མི་དགོས་ཏེ་ཁྱབ་པ་སྟེ་འབྲེལ་བ་བརྗོད་པ་སྔོན་དུ་འགྲོ་བ་ཅན་གྱི་སྦྱོར་བ་ལ་ཕྱོགས་དེ་བརྗོད་པ་མེད་ཀྱང་གང་ཅུང་ཟད་བྱས་པ་འདི་འདྲ་ཀུན་མི་རྟག་པ་ཡིན་ཏེ་དཔེར་ན་བུམ་པ་བཞིན་སྒྲ་ནི་བྱས་པ་ཡིན་ནོ་ཞེས་བརྗོད་པས་ཀྱང་སྒྲ་དེ་ནི་འཇིག་པ་དང་ལྡན་པར་རྟོགས་པའི་བློ་རྗེས་དཔག་སྐྱེ་བར་འགྱུར་པའི་ཕྱིར་རོ། །དེ་ཡང་དོན་གྱིས་ཞེས་པ་བྱས་པ་ཐམས་ཅད་ལ་མི་རྟག་པས་ཁྱབ་པར་བསྟན་ནས་ཁྱབ་བྱ་བྱས་པ་སྒྲ་ལའང་ཡོད་པར་བསྟན་པའི་ཕྱིར་རོ། །གལ་ཏེ་དམ་བཅའ་མ་བརྗོད་ན་ཕྱིར་རྒོལ་གྱིས་གཏན་ཚིགས་འགལ་བར་མི་ཤེས་པའི་ཕྱིར་དམ་བཅའ་བརྗོད་དགོས་སོ་ཞེ་ན་མི་འཐད་དེ། རྒྱན་ཕྱིར་རྒོལ་བ་དག་འགལ་བ་ནི།

།ཡོངས་སུ་ཤེས་པར་འགྱུར་སྙམ་ནས། །དམ་བཅའ་བྱེད་པ་མ་ཡིན་ཏེ། །རང་གནོད་པ་ལ་ཇི་ལྟར་རྩོད། ཅེས་པ་ལྟ་བུ་སྟེ། སྒྲ་ནི་རྟག་སྟེ་བྱས་པའི་ཕྱིར། ཞེས་པ་ལ་སོགས་པའི་སྐབས་སུ་ཡང་ཕྱིར་རྒོལ་གྱིས་རྟགས་དེ་འགལ་པར་ཤེས་ལ་དེ་ནས་དམ་བཅའ་བརྗོད་པ་མ་ཡིན་པའི་ཕྱིར་རོ། །གསུམ་པ་དེས་གྲུབ་པའི་དོན་ནི། ཕྱོགས་བསྟན་པ་མེད་ཀྱང་བསྒྲུབ་པའི་ཡན་ལག་མ་ཚང་པར་མི་འགྱུར་ཏེ། འགྲུབ་པ་ལ་ནི་གེགས་མེད་ཕྱིར། །ཞེས་པ་ དེ་མ་བརྗོད་ཀྱང་དགའ་ཞིག་གི་ཚེ་རྗེས་དཔག་སྐྱེར་རུང་བའི་ཕྱིར་རོ། །ཞེས་པའི་དོན་ཏོ། །ཚུལ་གསུམ་ལས་གང་རུང་གཅིག་རྒོལ་བས་མ་བསྟན་ན་སྒྲུབ་པའི་ཡན་ལག་མ་ཚང་བ་ཡིན་ཏེ་དེས་ཕྱིར་རྒོལ་ལ་སྐྱེད་མི་ནུས་པའི་ཕྱིར་རོ། །བཞི་པ་རང་གི་ཕྱོགས་ལ་རྩོད་པ་སྤང་པ་ལ་གསུམ་ལས། དང་པོ་རྟགས་མ་གྲུབ་པ་ལ་སོགས་པ་བསྒྲུབ་བྱར་མི་འགྱུར་བའི་འཐད་པ་ནི། ཕྱོགས་ཀྱི་ཚིག་སྒྲུབ་བྱེད་མ་ཡིན་ཏེ་བསྒྲུབ་བྱའི་མཚན་ཉིད་མ་གྲུབ་པ་བརྗོད་པའི་ཕྱིར་རོ། །ཞེས་ཁྱོད་ཀྱིས་བརྗོད་པ་དེ་མི་འཐད་དེ་མ་གྲུབ་པ་བརྗོད་པ་ཙམ་དམ་བཅའ་བརྗོད་པ་ཡིན་ན་རྟགས་དང་དཔེ་མ་གྲུབ་པའང་དམ་བཅའ་བརྗོད་པར་འགྱུར་རོ་ཞེ་ན། བསྒྲུབ་བྱ་བརྗོད་པ་སྟེ་མ་གྲུབ་པ་བརྗོད་པ་དམ་བཅའ་ཡིན་ནོ་ཞེས་སྨྲ་བའི་རྒོལ་བ་དེ་ལ་རྟགས་མ་གྲུབ་པ་ལ་སོགས་པ་དམ་བཅའ་བརྗོད་པར་ཐལ་བའི་སྐྱོན་འཐད་པ་མ་ཡིན་ཏེ། དེའི་ཚེ་དེ་དག་སྒྲུབ་བྱེད་ཀྱི་དབང་དུ་བྱས་ནས་བསྟན་པ་ཉིད་ཀྱི་ཕྱིར་རོ། །དཔེར་ན་སངས་རྒྱས་པས་གྲངས་ཅན་ལ་སྒྲ་མི་རྟག་པར་སྒྲུབ་པའི་ཚེ་རྟགས་བྱས་པ་དང་དཔེ་བུམ་པ་བཀོད་པ་ལྟ་བུ་སྟེ། གྲངས་ཅན་ལ་རྟགས་དང་དཔེ་མ་གྲུབ་ཀྱང་བསྒྲུབ་བྱར་མི་འགྱུར་ཏེ་དེའི་ཚེ་སྒྲུབ་བྱེད་ཀྱི་དབང་དུ་བྱས་ནས་བརྗོད་པའི་ཕྱིར་རོ། །དེས་ན་གཏན་ཚིགས་ལྟར་སྣང་མ་གྲུབ་པ་ལ་སོགས་པ་ནི་དམ་བཅའ་ཐལ་ཅེས་པའི་སྐྱོན་ཁོ་བོ་ཅག་ལ་འབྱུང་བ་མིན་ནོ་ཞེས་སྦྱར་རོ། ཁྱེད་དམ་བཅའ་བ་བསྒྲུབ་བྱ་དང་སྒྲུབ་བྱེད་གཉིས་ཀར་འདོད་ན་རྟགས་མ་གྲུབ་པ་ལ་སོགས་པའང་དམ་བཅའ་ཐལ་ཞེས་པའི་སྐྱོན་དུ་འགྱུར་ཏེ་དེ་དག་ནི་སྔར་སྒྲུབ་བྱེད་ཡིན་ལ་ཕྱིས་བསྒྲུབ་བྱའང་ཡིན་པའི་ཕྱིར་རོ།

། གཉིས་པ་དེ་ལ་རྩོད་པ་སྤང་བ་ནི། གལ་ཏེ་བསྒྲུབ་པར་བྱ་བ་བསྟན་པ་དམ་བཅའ་ཡིན་ནོ་ཞེས་བརྗོད་པའི་ཕྱིར་རྟགས་དང་དཔེ་མ་གྲུབ་པའང་དམ་བཅའ་དགོས་པར་འགྱུར་ཏེ་དེ་དག་ཀྱང་ཕྱིས་ཀྱང་བསྒྲུབ་པར་བྱ་བ་ཡིན་པའི་ཕྱིར་རོ། །ཞེ་ན་མ་ཡིན་ཏེ། བསྒྲུབ་བྱ་ཁོ་ནར་བསྟན་པ་ཞེས་བྱ་བ་ངེས་གཟུང་གི་ཁྱད་པར་དུ་བྱས་པའི་ཕྱིར་རོ། །རྟགས་མ་གྲུབ་པ་ལ་སོགས་པ་ནི་བསྒྲུབ་བྱ་ཁོ་ནར་བསྟན་པ་མ་ཡིན་ཏེ་སྔར་སྒྲུབ་བྱེད་དུའང་བཀོད་པའི་ཕྱིར་རོ། །གལ་ཏེ་ངེས་གཟུང་གིས་ཁྱད་པར་དུ་མ་བྱས་པའི་ཚེ་རྟགས་མ་གྲུབ་པ་ལ་སོགས་པའང་བསྒྲུབ་བྱར་དོགས་པར་འགྱུར་རོ་ཞེ་ན། ངེས་གཟུང་གི་ཁྱད་པར་མེད་པར་མ་གྲུབ་པ་དམ་བཅའ་ཡིན་ནོ་ཞེས་བརྗོད་ན་ཡང་རྟགས་མ་གྲུབ་པ་དམ་བཅའ་ཡིན་ནམ་སྙམ་པའི་དོགས་པ་མི་སྐྱེ་སྟེ་བསྒྲུབ་བྱ་བསྒྲུབ་བྱེད་རིགས་མི་གཅིག་པའི་ཕྱིར་ རོ། །རིགས་གཅིག་ན་ཐེ་ཚོམ་སྐྱེ་བར་འགྱུར་ཏེ་ནགས་ན་མེ་ཏོག་ཡོད་དོ་ཞེས་བརྗོད་པའི་ཚེ་ཨུཏྤལ་ལ་སོགས་པ་ཡོད་པར་དོགས་ཀྱི་རྡོ་བ་ལ་སོགས་པ་ཡོད་པའི་དོགས་པ་མི་སྐྱེ་བ་བཞིན་ནོ་དེ་ལས་གཞན་དུ་བསྒྲུབ་བྱ་ཞེས་བརྗོད་པས་མ་གྲུབ་པ་ཐམས་ཅད་འགྱུར་ན་རྫ་མཁན་གྱི་བུམ་པ་དང༌། ཐག་པའི་རས་ཡུགས་ལ་སོགས་པ་ཐམས་ཅད་བསྒྲུབ་བྱ་འགྱུར་ཏེ། དེ་དག་ཀྱང་བསྒྲུབ་པར་བྱ་བ་ཡིན་པའི་ཕྱིར་རོ། །གལ་ཏེ་རྟགས་ལ་ལྟོས་པའི་མ་གྲུབ་པ་བསྒྲུབ་བྱ་ཡིན་ན་རྟགས་མ་གྲུབ་པ་དམ་བཅའ་མ་ཡིན་པར་འབད་པ་མེད་པར་འགྲུབ་སྟེ། དེ་རྟགས་སུ་བཀོད་པའི་ཚེ་གྲུབ་པར་འདོད་པའི་ཕྱིར་རོ། ། གསུམ་པ་གཞན་གྱི་ལན་མི་འཐད་པར་བསྟན་པ་ནི། གལ་ཏེ་ཞེས་པ་སྟེ་དམ་བཅའ་སྒྲུབ་བྱེད་དུ་འདོད་པ་གཞན་དག་ལ་ཡང་རྟགས་མ་གྲུབ་པ་དམ་བཅའ་ཐལ་པའི་སྐྱོན་མེད་དེ་རྟགས་ལྟར་སྣང་ནི་མ་གྲུབ་པ་ཉིད་ཀྱིས་སྒྲུབ་བྱེད་མ་ཡིན་པའི་ཕྱིར་རོ། །མ་ངེས་པ་མ་ཡིན་ཏེ་དམ་བཅའ་བ་ནི་མ་གྲུབ་པའང་ཡིན་ལ་སྒྲུབ་བྱེད་ཀྱང་ཡིན་པའི་ཕྱིར་རོ།

།དེས་ནས་རྟགས་ནི་མ་གྲུབ་ན་སྒྲུབ་བྱེད་དུ་མི་རུང་བས་དུ་བ་ལ་སོགས་པ་གྲུབ་པ་གཅིག་བརྗོད་པར་ཁོ་ན་སྒྲུབ་བྱེད་ཡིན་ནོ་ཞེ་ན། འོ་ན་ད་ནི་བསྒྲུབ་བྱ་དམ་བཅའ་བསྟན་པ་དག་ཅི་ལྟར་སྒྲུབ་བྱེད་ཡིན་ཏེ་མ་གྲུབ་པ་ཉིད་ཀྱིས་སྒྲུབ་བྱེད་ཡིན་ཏེ་གྲུབ་ན་རྟགས་ཀྱི་ཡུལ་ཉིད་དུ་བརྗོད་དུ་མི་རུང་བའི་ཕྱིར་རོ་ཞེ་ན། འོ་ན་རྟགས་མ་གྲུབ་པ་ལ་སོགས་པའང་མ་གྲུབ་པ་ཉིད་ཀྱིས་སྒྲུབ་བྱེད་དུ་འགྱུར་རོ། །གཉིས་པ་གཞན་གྱི་རྩོད་ལན་མི་རིགས་པར་བསྟན་པ་ནི། ལྟར་སྣང་བཅས་སོགས་བཀོད་པ་དང༌། །ལན་ནི་འབྲེལ་མེད་བཞད་གད་དེ། ཞེས་པ་ལ་སོགས་པ་སྟེ། རིགས་པའི་སྒོའི་འགྲེལ་བཤད་བྱེད་པས། དམ་བཅའ་སྒྲུབ་བྱེད་དུ་འདོད་པའི་རྒྱུ་མཚན་བཀོད་པ་དང་དེ་འགོག་པའི་ལན་འདི་ལྟར་བཤད་དེ། དམ་བཅའ་ནི་སྒྲུབ་བྱེད་ཡིན་ཏེ་རྟགས་ལྟར་སྣང་དང་བཅས་ཏེ་བརྗོད་པའི་ཕྱིར་རོ། མ་ངེས་པ་མ་ཡིན་ཏེ་སྒྲུབ་བྱེད་དང་ལྷན་གཅིག་བརྗོད་པ་ནི་སྒྲུབ་བྱེད་ཡིན་པའི་ཕྱིར་ཏེ་རྒྱུ་དང་ལྷན་གཅིག་བརྗོད་པ་རྒྱུ་ཡིན་པ་བཞིན་ནོ་ཞེས་ཟེར་རོ། །དེ་སུན་འབྱིན་པ་ན་རེ། རྟགས་དེ་མངོན་སུམ་གྱིས་མ་ངེས་ཏེ་མངོན་སུམ་ལྟར་སྣང་དང་ལྷན་ཅིག་མཐོང་ཡང་སྒྲུབ་བྱེད་མ་ཡིན་པ་བཞིན་ནོ་ཞེས་ཟེར་རོ། །དེ་ལ་རྒོལ་བ་ན་རེ། ལྟར་སྣང་བ་དང་བཅས་ཏེ་དམ་བཅའ་ཚིག་ཏུ་བརྗོད་པའི་ཕྱིར་སྐྱོན་མེད་དོ་ཞེས་ཟེར་རོ། །དེ་ལ་ཕྱིར་རྒོལ་ན་རེ། འོ་ན་སུན་འབྱིན་པས་མ་ངེས་ཏེ་དེལའང་ཚིག་གིས་ཁྱད་པར་དུ་བྱས་པའི་དམ་བཅའ་བརྗོད་པར་ཡོད་པའི་ཕྱིར་རོ་ཞེས་ཟེར་རོ།། དེ་ལ་རྒོལ་བ་ན་རེ། སུན་འབྱིན་པ་མ་ཡིན་པའི་ཚིག་གིས་ཁྱད་པར་དུ་བྱས་པའི་དམ་བཅའ་བརྗོད་པ་རྟགས་ཡིན་པས་སྐྱོན་མེད་དོ་ཞེས་ཟེར་རོ། །དེ་ལ་རྒོལ་བས་དམ་བཅའ་སྒྲུབ་བྱེད་ཡིན་པའི་རྒྱུ་མཚན་ལྟར་སྣང་དང་བཅས་ཏེ་བརྗོད་པ་དང༌། ཚིག་གིས་ཁྱད་པར་དུ་བྱས་པའི་དམ་བཅའ་བརྗོད་པ་དང༌། སུན་འབྱིན་པ་མ་ཡིན་པའི་ཚིག་གིས་ཁྱད་པར་དུ་བྱས་པ་བཀོད་པ་རྣམས་ནི་མཁས་པའི་བཞད་གད་ཀྱི་གནས་ཡིན་ཏེ་རྟགས་དང་ཆོས་ལ་འབྲེལ་བ་མེད་པས་དེ་སྒྲུབ་མི་ནུས་པའི་ཕྱིར་

རོ། །སུན་འབྱིན་པས་དངོན་སུམ་གྱིས་མ་ངེས་པའི་ལན་བརྗོད་པ་ཡང་བཞད་གད་ཀྱི་གནས་ཡིན་ཏེ་རྩོད་པ་དང་ལན་ལ་འབྲེལ་བ་མེད་པའི་ཕྱིར་རོ། །དེ་ལྟ་བུའི་རྩོད་ལན་འདི་ནི་རིགས་པ་ཉིད་མ་ཡིན་པར་ལེའུ་དང་པོར་བཤད་ཟིན་ཏེ། ཇི་ལྟར་སྐྱེས་བུ་འདི་གཞན་ལས། །མ་ཐོས་པར་ནི་ཡི་གེ་དང༌། །ཚིག་བཀོད་པ་འདི་བརྗོད་ནུས་མེད། །དེ་ལྟར་གཞན་ལའང་འགལ་ཞིག་སྨྲ། ཞེས་བཤད་དོ། །དེའང་རིག་བྱེད་པ་ན་རེ་འདོན་པ་པོ་ཐམས་ཅད་ནི་འདོན་པ་པོ་གཞན་སྔོན་དུ་སོང་བས་ཁྱབ་པ་ཡིན་ནོ་ཞེས་ཟེར་བ་ལ། སུན་འབྱིན་པ་ན་རེ། རྒྱས་པ་རང་ཉིད་ཀྱིས་བརྩམས་ནས་འདོན་པས་མ་ངེས་ཞེས་ཟེར་རོ། །དེ་ལ་རྒོལ་བ་ན་རེ། རིག་བྱེད་ཁྱད་པར་ཅན་འདོན་པ་ལ་འདོན་པ་པོ་གཞན་སྔོན་དུས་སོང་བས་ཁྱད་ཅེས་ཟེར་བ་ལ། སུན་འབྱིན་པ་ན་རེ། རིག་བྱེད་ལ་ངག་གཞན་པས་ཁྱད་པར་ཅི་ཡོད་ཅེས་ཟེར་རོ། །གང་ཞིག་གཞན་དུ་འདོན་པར་མི་ནུས་པའོ་ཞེས་བྱ་བ་ལྟ་བུ་སྟེ་སྔར་བརྗོད་ཟིན་ཏོ། དེས་ན་ཕྱོགས་སྒྲུབ་བྱེད་དུ་འདོད་པ་ལ་སྔར་བཤད་པའི་རིགས་པ་ཉིད་ཀྱིས་སུན་འབྱིན་པ་ཡིན་ནོ། །སྒྲུབ་པའི་ངག་གི་མཚན་ཉིད་བཤད་ཟིན་ཏོ། །གཉིས་པ་ངག་དེའི་བརྗོད་བྱ་དོན་གྱི་རང་བཞིན་ལ་གཉིས་ཏེ། ཤུགས་ཀྱི་བརྗོད་བྱ་བསྒྲུབ་བྱའི་རང་བཞིན་དང༌། དངོས་ཀྱི་བརྗོད་བྱ་གཏན་ཚིགས་ཀྱི་རང་བཞིན་ནོ། །དངཔོ་ལ་གསུམ་སྟེ། རང་ལུགས་ཀྱི་བསྒྲུབ་བྱའྀ་མཚན་ཉིད་བསྟན་པ་དང༌། གཞན་ལུགས་ཀྱི་བསྒྲུབ་བྱའི་མཚན་ཉིད་དགག་པ་དང༌། གཞན་གྱི་ཕྱོགས་ལྟར་སྣང་གི་དཔེའང་དགག་པའོ། །དང་པོ་ལ་གཉིས་སྟེ། མདོར་བསྟན་པ་དང༌། རྒྱས་པ་བཤད་པའོ། དང་པོ་ནི། དམ་བཅའ་མ་བརྗོད་ཀྱང་སྒྲུབ་པའི་ངག་སྐྱོན་མེད་དུ་འགྱུར་ན་ཕྱོགས་ཀྱི་མཚན་ཉིད་བསྟན་པ་དོན་མེད་དུ་འགྱུར་ཏེ། སྒྲུབ་པའི་ངག་གི་ཤུགས་ལ་རྟོགས་པ་དེ་བསྒྲུབ་བྱ་ཡིན་ནོ། །ཞེས་བརྗོད་པ་ཙམ་གྱིས་ཆོག་པའི་ཕྱིར་རོ་ཞེ་ན། སྒྲུབ་བྱེད་བརྗོད་པ་ནི་བསྒྲུབ་བྱ་ཤུགས་ལ་རྟོགས་པའི་དོན་ཅན་ཡིན་ཡང་འདིར་བསྒྲུབ་བྱའི་མཚན་ཉིད་དགོས་ཏེ་དེའི་མཚན་ཉིད་རྨོངས་པ་མེད་པར་བྱ་བའི་ཕྱིར་རོ།

།ཇི་སྐད་དུ། བསྟན་བཅོས་རྨོངས་པ་ཟློག་བྱེད་ཡིན། ཞེས་པ་ལྟར་རོ། རྨོངས་པ་ཡང་བསྒྲུབ་བྱ་མ་ཡིན་ལ་ཡིན་པ་དང༌། ཡིན་པ་ལ་མ་ཡིན་པར་རྟོགས་པ་དུ་མ་མཐོང་སྟེ་འོག་ཏུ་རྒྱས་པར་འཆད་དོ། །འོ་ན་སྒྲུབ་བྱེད་གང་ཡིན་ཞེ་ན་ངོ་བོ་དང་ཚིག་ཕྲད་དེ་ཁོ་ན་དང༌། བདག་ཉིད་དང་འདོད་པ་ཞེས་པའི་ཚིག་བཞི་པོ་དག་གིས་བསྒྲུབ་བྱེད་དེའི་མཚན་ཉིད་འདིར་བསྟན་པ་ལ་མ་བསལ་བ་ནི་འོག་ཏུ་འཆད་དོ། །བཞི་པོ་དེའི་དོན་གང་ཡིན་ཞེ་ན་སྔར་མ་གྲུབ་པ་དང་སྒྲུབ་བྱེད་དུ་བཀོད་པའི་མ་གྲུབ་པ་མིན་པ་དང༌། དོན་གྱི་ཤུགས་ཀྱིས་བརྗོད་པ་སྟེ་འདོད་པས་ཁྱབ་པ་དང༌། རྒོལ་བ་རང་ཉིད་ཀྱི་ཁས་བླངས་པ་རྣམས་བསྒྲུབ་བྱར་བཟུང་ངོ་ཞེས་བསྟན་ཏོ། །འདིར་རང་ཉིད་དང་འདོད་པ་གཉིས་སྔ་ཕྱི་གོ་བཟློག་ལ་ཚིག་རྐང་ཕྱི་མ་གཉིས་ཀྱི་གོ་རིམས་ལྟར་བཤད་པ་བྱའོ། །དེ་དག་གི་རིམ་པ་ལྟར་སྒྲ་ནི་མཉན་བྱ་ཡིན་ནོ་ཞེས་པ་ལྟ་བུའི་གྲུབ་ཟིན་པ་དང༌། མ་གྲུབ་ཀྱང་སྒྲུབ་བྱེད་དུ་བཀོད་པའི་རྟགས་དང་དཔེ་མ་གྲུབ་པ་དང༌། སྐབས་ཀྱི་རྩོད་གཞི་མ་ཡིན་པ་དང༌། བསྟན་བཅོས་མཁན་པོའི་འདོད་པ་ལ་སོགས་པ་རྒོལ་བས་ཁས་མ་བླངས་པ་རྣམས་བསྒྲུབ་བྱར་འདོད་པ་བསལ་བ་ཡིན་ནོ། །གཉིས་པ་རྒྱས་པར་བཤད་པ་ལ་བཞི་སྟེ། འདོད་པ་རྒྱས་པར་བཤད་པ་དང༌། རང་ཉིད་རྒྱས་པར་བཤད་པ་དང༌། ཕྱོགས་ཀྱི་མཚན་ཉིད་རྒྱས་བསྡུས་བསྟན་པའི་དགོས་པ་དང། མ་བསལ་བ་རྒྱས་པར་བཤད་པའོ། །དང་པོ་ལ་གསུམ་སྟེ་འདོད་པ་སྒྲུབ་བྱ་ཡིན་པའི་རྒྱུ་མཚན་དང༌། དེ་བསྒྲུབ་བྱ་མ་ཡིན་ན་ཧ་ཅང་ཐལ་བ་དང༌། དེས་གྲུབ་པའི་དོན་བསྟན་པའོ། །དང་པོ་ལ་བཞི་ལས་དང་པོ་འདོད་པ་བསྒྲུབ་བྱ་ཡིན་པའི་དཔེ་ནི། རྒོལ་བའི་ངག་ཏུ་མ་བརྗོད་ན་ཡང་དེའི་འདོད་པས་ཁྱབ་པ་སྐབས་ཀྱི་བསྒྲུབ་བྱར་འདོད་དེ་དེ་རྩོད་པའི་གཞི་ཡིན་པའི་ཕྱིར་དང། དེ་ལ་སྒྲུབ་བྱེད་བཀོད་པའི་ཕྱིར་རོ། །དཔེར་ན་མིག་ལ་སོགས་པ་ཉི་ཤུ་རྩ་བཞིས་གཞན་གྱི་དོན་བྱེད་པ་ཡིན་ཏེ་འདུས་ཤིང་བསགས་པའི་ཕྱིར་མལ་ཆ་ལ་སོགས་པ་བཞིན་ཞེས་པའི་སྦྱོར་བ་ལ་ངག་ཏུ་མ་སྨྲས་ཀྱང་བདག་རྟག་པའི་དོན་བྱེད་པ་བསྒྲུབ་བྱར་འདོད་པ་བཞིན་ནོ།

།མ་སྨྲས་ན་རྒོལ་པའི་འདོད་པ་གང་ལས་རྟོགས་ཞེ་ན། སྒྲུབ་བྱེད་བཀོད་པའི་སྐབས་ལས་རྟོགས་ཏེ་སྐབས་སུ་བབ་པའི་རྩོད་གཞི་ལ་དཔག་འདོད་འཇུག་པའི་ཕྱིར་རོ། དེ་ལྟར་མ་ཡིན་ན་རྒོལ་བ་རྟོག་ལྡན་དུ་མི་འགྱུར་ཏེ། 

རྒྱན། གལ་ཏེ་སྐབས་སུ་གཞན་བབ་ལ། །བསྒྲུབ་པར་བྱ་བ་གཞན་ཉིད་ནི། །དེ་ནི་རྒོལ་བ་ཉིད་མིན་པའི། །སྐྱོན་ནི་དེ་ལྟ་མྱུར་དུ་འཇུག། ཞེས་པ་ལྟར་རོ། །གཉིས་པ་ཞར་ལ་རང་ཉིད་ཀྱི་སྒྲའི་དགོས་པ་ལ་རྩོད་པ་སྤང་བ་ནི། གལ་ཏེ་རྒོལ་པའི་འདོད་པས་ཡུལ་དུ་མ་བྱས་པ་སྒྲུབ་བྱ་མ་ཡིན་ན་ཕྱིར་རྒོལ་དང༌། དཔང་པོ་དང་བསྟན་བཅོས། མཁན་པོའི་འདོད་པ་ཡང་བསྒྲུབ་བྱ་མ་ཡིན་པར་འགྱུར་ཏེ། དེ་དག་ལ་རྒོལ་པའི་དཔག་འདོད་མེད་པའི་ཕྱིར་རོ། འདོད་ན་རང་ཉིད་ཀྱི་སྒྲ་སྨོས་པ་དོན་མེད་དུ་འགྱུར་ཏེ། རང་ཉིད་ཀྱི་སྒྲའི་བསལ་བྱ་ཡང་འདོད་པ་སྨོས་པས་བསལ་བའི་ཕྱིར་རོ། །དེ་ལྟར་འདོད་ན་སློབ་དཔོན་གྱིས་རང་ཉིད་ཅེས་བྱ་པའི་སྒྲས་ནི་བསྟན་བཅོས་ལ་མི་ལྟོས་པར་ཁས་བླངས་པ་སྟོན་པར་བྱེད་དོ་ཞེས་བསྟན་བཅོས་མཁན་པོའི་འདོད་པ་ནི་རང་ཉིད་ཀྱི་སྒྲའི་བསལ་བྱར་བཤད་པ་དང་འགལ་ཞེ་ན། འདིར་འདོད་པ་སྨོས་པས་རྒོལ་བ་ལས་གཞན་གྱི་འདོད་པས་ཡུལ་དུ་བྱས་པ་ཐམས་ཅད་རྒོལ་པའི་བསྒྲུབ་བྱ་ཡིན་ན་མཉམ་པའི་དོགས་པ་བཟློག་ན་ཡང༌། ཀུན་ལས་བཏུས་ཀྱི་འགྲེལ་པར་བསྒྲུབ་བྱའི་མཚན་ཉིད་ཀྱི་སྐབས་སུ་བདག་ཉིད་ཀྱི་སྒྲ་བཤད་པའི་དགོས་པ་ནི། དོགས་པའི་གནས་བསྟན་བཅོས་མཁན་པོའི་འདོད་པ་སྒྲ་ནམ་མཁའི་ཡོན་ཏན་ལ་སོགས་པ་རྒོལ་བའི་ཡང་འདོད་པའི་བསྒྲུབ་བྱ་ཡིན་ནམ་སྙམ་པའི་དོགས་པ་སྐྱེ་བས་དེ་བཟློག་པའི་དོན་དུ་བརྗོད་པ་ཡིན་ནོ། །གལ་ཏེ་འདོད་པ་སྨོས་པས་གཞན་གྱི་འདོད་པ་ཐམས་ཅད་བསྒྲུབ་བྱ་ཡིན་པ་བསལ་ཡང་བསྟན་བཅོས་མཁན་པོའི་འདོད་པ་རྒོལ་པའི་བསྒྲུབ་བྱ་ཡིན་ནམ་སྙམ་པའི་དོགས་པ་མི་བཟློག་པ་ཅིའི་ཕྱིར་ཞེ་ན། རྒོལ་བས་སྔར་བསྟན་བཅོས་དེ་ཚད་མར་ཁས་བླངས་པའི་ཕྱིར་རོ། །དེས་ན་རང་ཉིད་ཀྱི་སྒྲ་འདི་ནི་བསྟན་བཅོས་མཁན་པོའི་འདོད་པ་དེ་བཟློག་པའི་དོན་ཁོ་ནར་བྱས་པ་ཡིན་ ནོ། །དེའི་ཕྱིར་འདོད་པ་མ་གཏོགས་པའི་མཚན་ཉིད་ཐམས་ཅད་ནི་ལོག་རྟོག་སེལ་བ་ཡིན་ནོ་ཞེས་འོག་ཏུ་འཆད་དོ།

།གསུམ་པ་དེ་ཆོས་དང་ཆོས་ཅན་གྱི་ཁྱད་པར་དུ་འགྱུར་བའི་ཚུལ་ནི་འདོད་པས་ཡུལ་དུ་བྱས་པའི་བསྒྲུབ་བྱ་དེ་ནི་སྒྲས་ཉེ་བར་བཀོད་པ་ལ་ལྟོས་ན་རེས་འགའ་ཆོས་དག་གི་ཁྱད་པར་དུ་བརྗོད་ལ། རེས་འགའ་ཆོས་ཅན་དག་གི་ཁྱད་པར་དུ་བརྗོད་དེ་དཔེར་ན་མིག་ལ་སོགས་པ་འདི་དག་འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་པ་ཡིན་ཏེ་ཞེས་བརྗོད་ན་ཆོས་ཀྱི་ཁྱད་པར་ཡིན་ལ། མིག་ལ་སོགས་འདུས་པ་མ་ཡིན་ན་འདི་དག་ནི་གཞན་གྱི་དོན་བྱེད་པ་ཡིན་ནོ་ཞེས་བརྗོད་ན་ཆོས་ཅན་གྱི་ཁྱད་པར་ཡིན་ནོ། །བདག་གི་དོན་དེ་ཆོས་དང་ཆོས་ཅན་གང་ལ་སྦྱར་ཡང་ཞེན་འདོད་བསྒྲུབ་བྱ་ཡིན་པ་ལ་ཁྱད་པར་མེད་དོ། །གལ་ཏེ་བདག་གི་དོན་ནི་དངོས་ཀྱིས་བསྒྲུབ་བྱ་མ་ཡིན་ཏེ་མ་སྨྲས་པའི་ཕྱིར་རོ། །གཞན་གྱི་དོན་བྱེད་པ་གྲུབ་ན་བདག་གི་དོན་བྱེད་པ་ཤུགས་ལ་འགྲུབ་སྟེ་ཤེས་བྱ་ནི་ཉི་ཤུ་རྩ་ལྔ་ཁ་ཚོན་ཆོད་ལ་མིག་ལ་སོགས་པ་ཉི་ཤུ་རྩ་བཞི་ནི་ཆོས་ཅན་ཡིན་པས་གཞན་གྱི་དོན་བྱེད་ཅེས་བརྗོད་ཀྱང་བདག་གི་དོན་ལས་འོས་མེད་པའི་ཕྱིར་རོ་ཞེ་ན། མི་འགྲུབ་སྟེ་གཞན་གྱི་དོན་བྱེད་པ་དང་བདག་གི་དོན་བྱེད་པ་ལ་འབྲེལ་བ་མེད་པའི་ཕྱིར་རོ། ། འབྲེལ་བ་མེད་ཀྱང་གྲུབ་ན་ཧ་ཅང་ཐལ་བའོ། །བཞི་བ་འདོད་པའི་སྒྲུབ་བྱེད་ནི་བདག་གི་དོན་བྱེད་པ་ངག་ཏུ་མ་བརྗོད་ནའང་གྲངས་ཅན་བདག་རྟག་པའི་དོན་བྱེད་པའི་བསྒྲུབ་བྱར་འདོད་པ་ནི། རྩོད་པའི་སྐབས་ལས་རྟོགས་པ་ཡིན་ཏེ་སྒྲས་དོན་གོ་བ་ནི་སྐབས་ཀྱི་སྟོབས་དང་དོན་གྱི་ཤུགས་དང་ཁྱད་པར་གྱི་སྒྲ་ཉེ་བ་ལས་ཡིན་པའི་ཕྱིར་ཏེ། རྒྱན། དེ་ཕྱིར་དམ་པའི་ལུགས་གནས་དང༌། །གང་གི་མཐར་ཐུག་བརྟགས་ནས་ནི། །ངག་དོན་ངེས་པར་བྱ་བའི་ཕྱིར། །འཇུག་པ་གྲོལ་པའི་ཚུལ་ལུགས་ཡིན། །ཅེས་པ་ལྟར་རོ། །དེ་བསྒྲུབ་བྱ་ཡིན་ན་སྐྱོན་ཅི་ཡོད་ཅེ་ན། བདག་དེ་དཔེ་མལ་ཆ་ལ་སོགས་པ་ལ་རྗེས་སུ་འགྲོ་བ་མེད་པའི་སྐྱོན་ཡོད་དེ། ཇི་སྐད་དུ་སློབ་དཔོན་གྱི་རྩོད་པ་གྲུབ་པར།

བདག་ཅེས་བྱ་བ་ནི་གཞན་ཞེས་བྱ་བའི་སྒྲས་བསྟན་པ་ཡིན་ནོ། །ཞེ་ན་དེ་དཔེ་ལ་མ་གྲུབ་བོ་ཞེས་བཤད་པ་བཞིན་ནོ། །དེའི་ཕྱིར་དེ་ལྟ་བུའི་སྦྱོར་བ་དེར་ནི་འདུས་ཤིང་བསགས་པའི་རྟགས་དེ་འདོད་པའི་བསྒྲུབ་བྱ་བདག་རྟག་པ་ལ་གནོད་བྱེད་ཡིན་པའི་ཕྱིར་འགལ་བར་ཡང་འགྱུར་རོ། །གཉིས་པ་དེ་བསྒྲུབ་བྱ་མ་ཡིན་ན་ཧ་ཅང་ཐལ་བ་ནི། གལ་ཏེ་བདག་ཡོད་མེད་གང་ལ་རྩོད་པའི་ཚེ་གྲངས་ཅན་གྱིས་སྒྲུབ་བྱེད་བཀོད་པའི་བདག་རྟག་པ་དེ་བསྒྲུབ་བྱ་མ་ཡིན་ན་འོ་ན་ཁྱོད་ཀྱི་བསྒྲུབ་བྱ་ཅི་ཡིན་ཞེས་པ་བསྒྲུབ་བྱ་གཏན་མི་སྲིད་པར་འགྱུར་རོ་ཞེས་པའོ། །གཞན་དུ་ན་སྟེ་སྨྲས་པ་ཁོ་ན་བསྒྲུབ་བྱ་ཡིན་ན་རང་མི་འདོད་པ་སྒྲུབ་པའམ་ཡང་ན་སྒྲུབ་བྱེད་བཀོད་པ་ལ་འབྲས་བུ་མེད་པར་འགྱུར་རོ། །དེ་ལ་མི་འདོད་པ་བསྒྲུབ་བྱར་ཐལ་པ་ནི་མུ་སྟེགས་བརྡ་སྤྲོད་པ་ལ་ཁ་ཅིག་སྒྲ་བྱེ་བྲག་ཏུ་བཤད་དུ་ཡོད་བར་འདོད་ལ། ཁ་ཅིག་ནི་བྱེ་བྲག་ཏུ་བཤད་དུ་མེད་པར་འདོད་དོ། །སྒྲ་དོན་དང་ལྡན་པའི་རྒྱུ་མཚན་ཀྱང་ཕྱི་རོལ་གྱི་དོན་གྱིས་དོན་དང་ལྡན་པ་དང༌། ངོ་བོ་ཉིད་ཀྱི་དོན་དང་ལྡན་པ་གཉིས་ལས་མི་སྲིད་པར་འདོད་དོ། ། སྒྲ་ཡང་རིགས་ཀྱི་སྒྲ་དང་མིང་གི་སྒྲ་གཉིས་སུ་འདོད་དོ། །དེ་ལ་བྱེ་བྲག་ཏུ་བཤད་དུ་ཡོད་པར་འདོད་པ་རྣམས་ནི་རིགས་ཀྱི་སྒྲ་ནི་ཕྱི་རོལ་གྱི་དོན་གྱི་དོན་ལྡན་དུ་འདོད་དེ་འགྲོ་བའི་ཕྱིར་བ་གླང་ཞེས་བྱེ་བྲག་ཏུ་བཤད་དུ་ཡོད་པའི་ཕྱིར་རོ། །དེ་བཞིན་དུ་མིང་གི་སྒྲ་ཡང་ཕྱི་རོལ་གྱི་དོན་གྱི་དོན་ལྡན་དུ་འདོད་དེ་ལྷས་བྱིན་པའི་ཕྱིར་ལྷས་བྱིན་ཞེས་བཤད་དུ་ཡོད་པའི་ཕྱིར་རོ། །མིང་གི་སྒྲ་ནི་བརྡ་བདེས་ན་དེ་དག་སྒྲ་གཉིས་ཀ་ཕྱི་རོལ་གྱི་དོན་ལྡན་དུ་འདོད་ཀྱི་ངོ་བོ་ཉིད་ཀྱིས་དོན་ལྡན་དུ་མི་འདོད་དོ། །བྱེ་བྲག་ཏུ་བཤད་དུ་མེད་པར་འདོད་པ་རྣམས་ནི་རིགས་ཀྱི་སྒྲ་ནི་ཕྱི་རོལ་གྱི་དོན་གྱི་དོན་ལྡན་དུ་འདོད་དེ། སྔ་མ་ལྟར་བྱེ་བྲག་ཏུ་བཤད་དུ་ཡོད་པའི་ཕྱིར་རོ།

།མིང་གི་སྒྲ་ནི་བརྡ་བཏགས་ཕྱིན་ཆད་ཕྱི་རོལ་གྱི་དོན་ལྡན་ཡིན་ཡང་མ་བཏགས་པའི་ཚེ་ངོ་བོ་ཉིད་ཀྱི་དོན་ལྡན་དུ་འདོད་དོ། །དེ་ལ་བྱེ་བྲག་ཏུ་བཤད་དུ་མེད་པས་བཤད་དུ་ཡོད་པ་ལ་མིང་གི་སྒྲ་ངོ་བོ་ཉིད་ཀྱིས་དོན་ལྡན་དུ་སྒྲུབ་པའི་ཟོལ་ཐབས་ཀྱི་སྦྱོར་བ་འདི་ལྟར་འགོད་དེ། མིང་གི་སྒྲ་འདི་དག་ནི་དོན་དང་ལྡན་པ་ཡིན་ཏེ། རྣམ་དབྱེ་བརྒྱད་དང་ལྡན་པར་མཐོང་བའི་ཕྱིར་རིགས་ཀྱི་སྒྲ་བཞིན་ ནོ་ཞེས་སོ། །དེའི་ཚེ་མ་སྨྲས་པ་བསྒྲུབ་བྱ་མ་ཡིན་ན་བྱེ་བྲག་ཏུ་བཤད་དུ་མེད་པར་འདོད་པ་རང་ཉིད་མི་འདོད་པའི་མིང་གི་སྒྲ་དེ་ཕྱི་རོལ་གྱི་དོན་ལྡན་དུ་གྲུབ་པར་འགྱུར་ཏེ་རྣམ་དབྱེ་བརྒྱད་དང་ལྡན་པའི་རྟགས་ཀྱིས་མིང་གི་སྒྲ་དེ་དོན་ལྡན་ཙམ་དུ་གྲུབ་ལ་ངོ་བོ་ཉིད་ཀྱི་དོན་ལྡན་མི་འགྲུབ་པའི་ཕྱིར་དང་དོན་ལྡན་ལ་གཉིས་ལས་ཀྱང་མི་སྲིད་པའི་ཕྱིར་རོ། །རྟགས་དེས་ངོ་བོ་ཉིད་ཀྱིས་དོན་ལྡན་མི་འགྲུབ་པ་ཅིའི་ཕྱིར་ཞེ་ན། དེ་མ་སྨྲས་པ་ཉིད་ཀྱིས་བསྒྲུབ་བྱ་མ་ཡིན་པའི་ཕྱིར་རོ། །བསྒྲུབ་བྱ་མ་ཡིན་པ་ཉིད་ཀྱང་འགྲུབ་ན་རང་མི་འདོད་པ་ལ་སོགས་པ་ཐམས་ཅད་ཀྱངའགྲུབ་པར་འགྱུར་ལ། དེ་ལྟར་ན་དཔེ་བསྒྲུབ་བྱས་སྟོང་པ་དང་རྟགས་འགལ་བ་ལ་སོགས་པའི་སྐྱོན་དུ་འགྱུར་རོ། །གཉིས་པ་རྟགས་དོན་མེད་དུ་ཐལ་བ་ནི། མིག་ལ་སོགས་པ་འདི་དག་ནི་གཞན་གྱི་དོན་བྱེད་པ་ཡིན་ཏེ་འདུས་ཤིང་བསགས་པའི་ཕྱིར་མལ་ཆ་དང་སྟན་ལ་སོགས་པ་བཞིན་ཞེས་པའི་སྦྱོར་བ་འདི་ལ་བདག་གི་དོན་བྱེད་པ་ནི་མི་འགྲུབ་སྟེ་མ་སྨྲས་པ་ཉིད་ཀྱིས་བསྒྲུབ་བྱ་མ་ཡིན་པའི་ཕྱིར་རོ། །བདག་གཞན་གཉིས་ལས་མི་སྲིད་པས་རྟགས་དེས་གཞན་གྱི་དོན་བྱེད་པ་ཉིད་སྒྲུབ་པར་འགྱུར་ལ་དེ་ལྟར་ན་སྒྲུབ་བྱེད་འབྲས་བུ་མེད་པར་འགྱུར་ཏེ། མིག་ལ་སོགས་པ་རང་ལས་གཞན་པའི་འབྲས་བུ་རྣམ་ཤེས་སྐྱེད་པ་ལ་སོགས་པའི་དོན་བྱེད་ནི་གྲུབ་ཟིན་པའི་ཕྱིར་རོ། །གསུམ་པ་དེ་གྲུབ་པའི་དོན་བསྟན་པ་ལ་གཉིས་ཏེ།

དེས་གཉིས་བཅས་ཀྱི་སྦྱོར་བའང་སྐྱོན་ཅན་དུ་གྲུབ་པ་དང༌། མི་འདོད་པའི་སྤྱྀ་བཀག་ཀྱང་མི་གནོད་པའི་གྲུབ་པའོ། །དང་པོ་ལ་གཉིས་ཏེ། གཉིས་བཅས་ཀྱི་སྦྱོར་བ་སྐྱོན་ཅན་དུ་བསྒྲུབ་པའི་རིགས་པ་དང༌། དེ་རང་ལ་མཚུངས་པ་སྤངས་པའོ། །དང་པོ་ལ་གཉིས་ལས། དང་པོ་ཁྱད་པར་བསྒྲུབ་བྱར་འདོད་ན་ཧ་ཅང་ཐལ་བ་ནི། རྒོལ་བའི་འདོད་པས་ཡུལ་དུ་བྱས་པས་བདག་གི་དོན་བསྒྲུབ་བྱ་ཡིན་པའི་རྒྱུ་མཚན་གྱིས་དེ་དཔེ་ལ་མེད་ན་དཔེ་བསྒྲུབ་བྱས་སྟོངཔར་ཐལ་བ་དང། དེ་བཀག་ན་རྟགས་འགལ་བར་ཐལ་བའི་རིགས་པ་འདིས་ནི་རྒྱང་འཕེན་པའི་གཉིས་དང་བཅས་པར་བསྒྲུབ་པའི་སྦྱོར་བ་རྣམས་ལའང་རྗེས་འགྲོ་མེད་པ་དང་རྟགས་འགལ་བར་ཐལ་བའི་ཉེས་པ་གཉིས་བསྟན་པ་ཡིན་ནོ། །དེ་ལ་གཉིས་བཅས་ཀྱི་སྦྱོར་བ་མང་པོ་ཡོད་པ་ལས་གཅིག་དཔེར་བརྗོད་པ་ནི། བུམ་པ་ནི་མངོན་པར་གསལ་བའི་སེམས་པ་ཅན་ལུས་ཀྱི་མཚན་ཉིད་ཀྱི་སྐྱེས་བུ་དང༌། བུམ་པ་གང་ཡང་རུང་བའི་གཉིས་པ་དང་བཅས་པ་ཡིན་ཏེ་ཨུཏྤལ་མ་ཡིན་པའི་ཕྱིར་རྩིག་པ་བཞིན་ནོ་ཞེས་བྱའོ། །དེ་ལ་ལུས་ཀྱི་མཚན་ཉིད་ཀྱི་སྐྱེས་བུ་ནི་ལོ་ཀ་ཕ་རོལ་ནས་མ་འོངས་པའི་ལུས་སེམས་རྫས་གཅིག་པའི་སྐྱེས་བུ་སྟེ་དེ་མངོན་སུམ་གྱི་ཡུལ་མ་ཡིན་པས་རྟགས་ལ་ལྟོས་པར་བསྟན་པའོ། །ཞེ་འདོད་ཀྱི་བསྒྲུབ་བྱ་ནི་དེ་ཉིད་དོ། གང་ཡང་རུང་བའི་ཞེས་པ་ནི་སྤྱིར་བསྟན་པའོ། །གཉིས་པ་དང་བཅས་ཞེས་པ་ནི་ཟླ་དང་བཅས་པ་ཡིན་ནོ། ། དེས་ན་ཆོས་ཅན་བུམ་པ་ནི་སྐྱེས་བུའི་ཟླ་དང་བཅས་པ་ཡིན་ལ་ཡང་ན་བུམ་པ་དེ་ཉིད་ཀྱི་ཟླ་དང་བཅས་པ་ཡིན་ཞེས་སྒྲུབ་པའམ། ཡང་ན་བུམ་པ་ནི་སྐྱེས་བུའི་ཟླ་བཅས་ཀྱང་ཡིན་ལ་བུམ་པ་དེ་ཉིད་ཀྱི་ཟླ་བཅས་ཀྱང་ཡིན་ནོ་ཞེས་སྒྲུབ་པའོ། ། ཨུཏྤལ་མ་ཡིན་པའི་ཕྱིར་ཞེས་པ་ནི་ཨུཏྤལ་ལས་གཞན་པའི་དངོས་པོ་ཡིན་པའི་ཕྱིར་ཞེས་པའི་དོན་ཏོ། །རྩིག་པ་བཞིན་ནོ་ཞེས་པས་ནི་རྗེས་འགྲོ་བསྟན་ལ་ནམ་མཁའ་ལ་སོགས་པའི་དངོས་མེད་ལ་བསྒྲུབ་བྱའི་ཆོས་ཟླ་དང་བཅས་པ་ལོག་པས་ཨུཏྤལ་ལས་གཞན་པའི་རྟགས་ཀྱང་ལྡོག་པར་གྲུབ་བོ།

།དེ་ལྟ་བུའི་རྟགས་དེས་བུམ་པ་དེ་ཟླ་བཅས་ཙམ་དུ་གྲུབ་པ་ན་ཁྱད་པར་སྐྱེས་བུའི་ཟླ་བཅས་སུ་ཤུགས་ལ་འགྲུབ་སྟེ་བུམ་པ་དེ་ཉིད་ཀྱི་གཉིས་པས་དང་བཅས་པར་མི་སྲིད་པའི་ཕྱིར་རོ་སྙམ་པའོ། །འདིའང་བརྟགས་ན་མི་འཐད་དེ་ཆོས་ཅན་བུམ་པ་དེ་སྐྱེས་བུའི་གཉིས་པ་དང་བཅས་པར་སྒྲུབ་ན་རྗེས་འགྲོ་མེད་དེ་དེ་ལྟ་བུའི་སྐྱེས་བུ་མི་སྲིད་པས་རྩིག་པ་ནི་སྐྱེས་བུའི་ཟླ་བཅས་སུ་མ་གྲུབ་པའི་ཕྱིར་རོ། །གལ་ཏེ་བུམ་པ་དེ་བུམ་པ་དེ་ཉིད་ཀྱི་ཟླ་བཅས་སུ་སྒྲུབ་ན་ཚིག་འདི་འགལ་བར་འགྱུར་ཏེ་བུམ་པ་དེ་ཉིད་བུམ་པ་དེ་ཉིད་ལས་དོན་གཞན་དུ་མི་སྲིད་པའི་ཕྱིར་རོ། །གཉིས་པ་སྤྱི་བསྒྲུབ་བྱར་འདོད་ན་དེ་མི་སྲིད་པར་བསྟན་པ་ནི། གལ་ཏེ་བུམ་པ་ནི་སྐྱེས་བུ་ཁོ་ནའི་གཉིས་པ་དང་བཅས་པའམ་བུམ་པ་ཁོ་ནའི་གཉིས་པ་དང་བཅས་པར་བསྒྲུབ་པ་ནི་མ་ཡིན་གྱི། བསྒྲུབ་པར་བྱ་བ་ནི་དེ་གཉིས་གང་ཡང་རུང་བའི་སྤྱི་གཉིས་པ་དང་བཅས་པར་བསྒྲུབས་པར་འདོད་པ་ཡིན་ནོ་ཞེ་ན། དེ་ལྟར་ལུས་སམ་བུམ་པ་གང་རུང་གི་སྤྱི་གཉིས་བཅས་སུ་བསྒྲུབ་པའམ་གཉིས་པ་དང་བཅས་པ་ཙམ་ཞིག་བསྒྲུབ་བརྟག་གྲང༌། དང་པོ་ནི་མི་འཐད་དེ་འོག་ཏུ་འགྲུབ་མ་ཡིན་ཞེས་པ་དེ་གཉིས་གང་ཡང་རུང་བའི་སྤྱི་དོན་གཞན་དུ་གྱུར་པ་མི་སྲིད་པའི་ཕྱིར་རོ་ཞེས་པའི་དོན་ཏོ། །དེ་ཅིའི་ཕྱིར་ཞེ་ན། བུམ་པ་དེ་ཉིད་བུམ་པ་ལས་དོན་གཞན་དུ་མེད་པ་སྟེ་མི་སྲིད་པའི་ཕྱིར་དང༌། ལུས་ཀྱང་དོན་གཞན་དུ་མི་འགྱུར་བར་ཁྱོད་ཀྱིས་ཁས་བླངས་པའི་ཕྱིར་རོ། །མ་ངེས་པ་མ་ཡིན་ཏེ་གསལ་བ་གཉིས་ཀ་དོན་གཞན་དུ་མི་སྲིད་ན་སྤྱི་དོན་གཞན་དུ་འགྱུར་པའམ་མི་སྲིད་དེ་སྤྱི་ནི་གསལ་པ་ལ་བརྟེན་པའི་ཕྱིར་རོ། །གཉིས་པ་ལྟར་ན་སྒྲུབ་བྱེད་འབྲས་བུ་མེད་པར་འགྱུར་ཏེ་བུམ་པ་སྣམ་བུའི་ཟླ་བཅས་དང་སྣམ་བུ་བུམ་པའི་ཟླ་བཅས་ལ་སོགས་པ་ནི་གྲུབ་ཟིན་པའི་ཕྱིར་རོ། །དེས་ན་གང་ཡང་རུང་བའི་ཟླ་དང་བཅས་པ་ཡིན་ནོ་ཞེས་བརྗོད་ཀྱང་བུམ་པ་དོན་གཞན་དུ་མི་སྲིད་པའི་ཤུགས་ཀྱིས་བུམ་པ་སྐྱེས་བུ་ཁོ་ནའི་ཟླ་དང་བཅས་པར་འཕེན་པའི་ཕྱིར་གང་རུང་སྨོས་པ་དོན་མེད་དུ་འགྱུར་རོ།

། གལ་ཏེ་གང་རུང་སྨོས་པས་རྗེས་འགྲོ་འགྲུབ་པའི་དགོས་པ་ཡོད་དེ་བུམ་པ་རྩིག་པ་ལ་རྗེས་སུ་འགྲོ་བའི་ཞེ་ན། དེ་རྗེས་སུ་འགྲོ་ཡང་སྐྱེས་བུ་རྩིག་པ་ལ་རྗེས་སུ་མི་འགྲོ་བས་དཔེ་བསྒྲུབ་བྱས་སྟོང་པར་འགྱུར་རོ། །བུམ་པ་རྗེས་སུ་འགྲོ་བར་གྲུབ་པའི་ཤུགས་ཀྱིས་སྐྱེས་བུའང་རྗེས་སུ་འགྲོ་བར་འགྲུབ་བོ་ཞེ་ན། དེ་རྟགས་སམ་ཚིག་གི་ཤུགས་ཀྱིས་འགྲུབ་བརྟག་གྲང༌། དང་པོ་ནི་མ་ཡིན་ཏེ་ཨུཏྤལ་ལ་མ་ཡིན་པ་དང་དེ་ལྟ་བུའི་སྐྱེས་བུའི་གཉིས་བཅས་ལ་འབྲེལ་བ་མེད་པའི་ཕྱིར་རོ། །འབྲེལ་བ་མེད་ཀྱང་སྒྲུབ་ནུས་ན་ལོ་ཀ་ཕ་རོལ་ནས་འོངས་པའི་སྐྱེས་བུ་གཉིས་བཅས་ཀྱང་སྒྲུབ་ནུས་པར་འགྱུར་རོ། །ཚིག་གི་ཤུགས་ཀྱིས་ཀྱང་མ་ཡིན་ཏེ་ཚིག་དང་དོན་ལ་འབྲེལ་བ་མེད་པའི་ཕྱིར་རོ། རྒྱན། ཚོན་པོ་ཉིན་པར་མི་ཟ་ཞིང༌། །དེ་སྐད་བརྗོད་པར་གྱུར་པ་ན། །མཚན་མོ་ཟ་བར་དང་མིན་ཏེ། །ལོག་པར་བརྗོད་པའང་སྲིད་ཕྱིར་རོ། །ཞེས་པ་ལྟར་རོ། །དེས་ན་འོག་ཏུ་སྐྱེས་བུ་འདིའི་གཉིས་བཅས་སྦྱོར་བ་དེ་མི་ཤེས་པ་གཏི་མུག་གིས་ཀུན་ནས་བསླངས་པ་ཡིན་ཏེ་བརྗོད་བྱས་སྟོང་པའི་ཚིག་བརྗོད་པའི་ཕྱིར་རོ། །གང་ཡང་རུང་བའི་སྤྱི་བསྒྲུབ་བྱ་མ་ཡིན་པར་མ་ཟད་རྟགས་ཀྱང་མ་ཡིན་ཏེ་དཔེར་ན་སྒྲ་ནི་རྟག་སྟེ་ཕྱོགས་དང་མཐུན་པའི་ཕྱོགས་ལས་གང་ཡང་རུང་བ་ཡིན་པའི་ཕྱིར་རོ་ཞེས་པ་ལྟ་བུའོ། །དེའི་སྒྲ་དེ་གང་ཡང་རུང་བའི་སྤྱི་མ་ཡིན་ཏེ་ཕྱོགས་ཉིད་དུ་ངེས་པའི་ཕྱིར་རོ། །མ་ངེས་པ་མིན་ཏེ་མཐའ་གཅིག་ ཏུ་ངེས་པ་དང་རྣམ་པར་བརྟགས་པ་གཉིས་གཞི་གཅིག་ལ་འདུ་བ་འགལ་བའི་ཕྱིར་ཏེ། རྒྱན། ཤུགས་ཀྱིས་ངེས་པ་ཐོབ་འགྱུར་ཞིང༌། །གང་རུང་བརྗོད་པས་རྣམ་བརྟག་ཡིན། །ངེས་པ་དང་ནི་རྣམ་པར་བརྟག། །གཉིས་ཀ་གཅིག་ལ་འགྱུར་བར་དཀའ། །ཞེས་པ་ལྟར་རོ། །གཉིས་པ་དེ་རང་ལ་མཚུངས་པ་སྤང་བ་ལ་གསུམ་ལས་དང་པོ་བརྟག་ན་མི་འཐད་པ་སྤང་བ་ནི། གལ་ཏེ་གཉིས་བཅས་ཀྱི་སྦྱོར་བ་ལ་ལུས་ཀྱི་གཉིས་བཅས་སྒྲུབ་ན་རྗེས་འགྲོ་མེད་པ་དང་བུམ་པའི་གཉིས་བཅས་སྒྲུབ་ན་འགལ་བ་དང་ཟླ་བཅས་ཙམ་སྒྲུབ་ན་གྲུབ་ཟིན་སྒྲུབ་པའི་སྐྱོན་དུ་འགྱུར་བ་བཞིན་དུ་སྒྲ་དང་བུམ་པའི་ཁྱད་པར་གྱི་དོན་བརྟག་ན་འཇིག་པ་ལ་ཡང་མཚུངས་ཏེ།

སྒྲ་ལ་བུམ་པའི་མི་རྟག་པ་སྒྲུབ་ན་འགལ་ལ་སྒྲའི་མི་རྟག་པ་སྒྲུབ་ན་རྗེས་འགྲོ་མེད་པ་དང༌། མི་རྟག་པའི་སྤྱི་སྒྲུབ་ན་གྲུབ་ཟིན་སྒྲུབ་པར་འགྱུར་རོ་ཞེ་ན། མ་ཡིན་ཏེ་དེ་གཉིས་ཀས་ཁྱད་པར་དུ་མ་བྱས་པའི་འཇིག་པ་ཙམ་ཞིག་འགྲུབ་པ་ཡིན་ ནོ། །དེ་ནི་འབྲེལ་བ་ངེས་པའི་ཚེ་གྲུབ་ཟིན་པ་མ་ཡིན་ནམ་ཞེ་ན། མི་རྟག་པ་ཙམ་ཞིག་གྲུབ་ཀྱང་དེའི་ཚེ་མི་རྟག་པ་དང་ལྡན་པར་མ་གྲུབ་པས་སྒྲ་མི་རྟག་པའི་སྤྱི་དེ་དང་ལྡན་པར་རྟགས་ཀྱིས་སྒྲུབ་པར་ཕྱིར་རོ། །འོ་ན་བུམ་པ་ཡང་གང་ཡང་རུང་པའི་སྤྱི་དང་ལྡན་པར་སྒྲུབ་པ་ཡིན་ནོ་ཞེ་ན། མི་རྟག་པའི་སྤྱི་སྒྲུབ་པ་དེ་བཞིན་དུ་ལུས་སམ་བུམ་པ་གང་རུངགི་སྤྱི་དོན་གཞན་དུ་གྱུར་པ་གྲུབ་པ་ཡོད་ན་ཆོས་ཅན་བུམ་པ་ཡང་ཆོས་གང་རུང་ཅིག་གིས་སྤྱི་དེ་དང་ལྡན་པར་སྒྲུབ་པར་འགྱུར་བ་ཞིག་ན༑ གང་ཡང་རུང་བའི་སྤྱི་ནི་མི་སྲིད་དེ་ལུས་དོན་གཞན་དུ་ཁྱོད་རང་གིས་མི་འདོད་ལ་བུམ་པ་དོན་གཞན་དུ་འགལ་བའི་ཕྱིར་རོ། །གལ་ཏེ་མི་རྟག་པའི་སྤྱི་བསྒྲུབ་བྱ་ཡིན་ནོ། ཞེས་བརྗོད་ཀྱང་དོན་ལ་ཆོས་ཅན་བསྒྲུབ་བྱར་འགྱུར་ཏེ་སྒྲ་དང་འབྲེལ་བར་སྒྲུབ་པའི་ཕྱིར་རོ། །འདོད་ན་དེ་དཔེ་ལ་རྗེས་འགྲོ་མེད་པར་འགྱུར་རོ་ཞེ་ན། མ་ཡིན་ཞེས་པ་ཡར་བླངས་ཏེ་དེ་ལྟར་འགྱུར་བ་མ་ཡིན་ཏེ་མི་རྟག་པ་དེ་སྒྲ་དང་མ་འབྲེལ་བ་རྣམ་པར་བཅད་པའམ་བཟློག་པ་ཙམ་ཞིག་སྒྲུབ་པའི་ཕྱིར་ རོ། །འོ་ན་སྒྲ་ལ་རྣམ་བཅད་དུ་མ་ཡོད་དམ་ཞེ་ན། ཡོད་དེ་མི་ལྡན་དང་གཞན་ལྡན་རྣམ་གཅོད་རྣམ་པ་གཉིས་ཞས་པའོ། །འདིར་མི་ལྡན་རྣམ་གཅོད་དུ་སྒྲུབ་པས་རྗེས་འགྲོ་མེད་པར་མི་འགྱུར་ཞེས་མཇུག་བསྡུ་བ་ནི༌། མི་ལྡན་རྣམ་གཅོད་ཕྱིར་ཞེས་པའི་རྐང་པ་གཉིས་སོ། ། གཉིས་པ་ཧ་ཅང་ཐལ་བ་སྤང་བ་ནི་སྤྱི་དེ་བསྒྲུབ་བྱ་མ་ཡིན་པར་འགྱུར་ཏེ་འབྲེལ་བ་ངེས་པའི་ཚེ་གྲུབ་ཟིན་པའི་ཕྱིར་རོ་ཞེ་ན། གཞི་དང་མ་འབྲེལ་པའི་མི་རྟག་པ་ཙམ་ཞིག་སྒྲུབ་ན་གྲུབ་ཟིན་སྒྲུབ་པར་འགྱུར་བས་འདིར་སྒྲ་ལ་མི་རྟག་པའི་

སྤྱི་མ་འབྲེལ་རྣམ་གཅོད་དུ་བསྒྲུབ་པ་ཡིན་པ་དེས་ན་སྤྱི་བསྒྲུབ་བྱ་ཡིན་ཡང་གྲུབ་ཟིན་སྒྲུབ་པ་མ་ཡིན་ནོ། །གལ་ཏེ་མི་རྟག་པ་སྒྲ་དང་འབྲེལ་ན་སྤྱིར་འགལ་ལ་སྤྱི་ཡིན་ན་སྒྲ་དང་འབྲེལ་བར་འགལ་ལོ་ཞེ་ན། མི་འགལ་ཏེ་སྤྱི་ནི་རྣམ་བཅད་མཚུངས་པ་ཡིན་པས་སྒྲ་ལ་ཡོད་པ་དང་འདྲ་པའི་འཇིག་པ་ཞིག་བུམ་པ་ལའང་ཡོད་པའི་ཕྱིར་རོ། ། གསུམ་པ་མཇུག་བསྡུ་བ་ནི་ཆོས་ཅན་ཞེས་པའི་རྐང་པ་གཉིས་སོ། ། གཉིས་པ་མི་འདོད་པའི་སྤྱི་བཀག་ཀྱང་རྟགས་འགལ་བར་མི་འགྱུར་པར་བསྟན་པ་ནི་གལ་ཏེ་བྱས་པའི་སྒྲ་ལ་མི་རྟག་པ་ཉིད་སྒྲུབ་པ་ཡིན་ན་དེ་ཚོད་དུ་སྒྲ་ལ་མི་རྟག་པའི་ཁྱད་པར་ཅན་གྱི་སྒྲ་དང་སྒྲའི་ཁྱད་པར་ཅན་གྱི་སྒྲ་དང་སྒྲའི་ཁྱད་པར་ཅན་གྱི་མི་རྟག་པ་ཡང་སྒྲུབ་པར་འགྱུར་ཏེ་མཚུངས་པའི་ཕྱིར་རོ། །འདོད་ན་བྱས་པ་དེ་དག་བཀག་པའི་ཕྱིར་འགལ་བར་འགྱུར་རོ་ཞེ་ན། མ་ཡིན་ཏེ་རྒོལ་བས་འདོད་པ་བསྒྲུབ་བྱར་བསྟན་པ་འདིས་ནི་ཆོས་ཅན་གྱིས་ཁྱད་དུ་བྱས་པའི་ཆོས་དང་ཆོས་ཀྱིས་ཁྱད་པར་བྱས་པའི་ཆོས་ཅན་འགོག་པ་དང་འགལ་བར་ཐལ་ཞེས་པའང་བསལ་བ་ཡིན་ཏེ། ཆོས་ཅན་སྒྲ་དེ་སྒྲའི་མི་རྟག་པ་དང་ལྡན་པའང་མི་རྟག་པའི་སྒྲ་དང་ལྡན་པ་དེ་ལྟར་མི་སྒྲུབ་ཕྱིར་ཞེས་པ་རྒོལ་བས་དེ་ལྟར་སྒྲུབ་པར་འདོད་པ་མེད་པའི་ཕྱིར་རོ་ཞེས་པའི་དོན་ཏོ། །མདོར་ན་དེ་དག་ལ་དཔག་འདོད་མེད་པས་བསྒྲུབ་བྱ་མིན་ལ་བསྒྲུབ་བྱ་མ་ཡིན་པའི་ཕྱིར་བྱས་པའི་རྟགས་ཀྱིས་བཀག་ཀྱང་འགལ་པར་མི་འགྱུར་ཞེས་པའོ། །གལ་ཏེ་བྱས་པས་ཆོས་ཅན་སྒྲ་ལ་མི་རྟག་པའི་སྒྲ་དང་ལྡན་པ་ལ་སོགས་པའི་ཚོགས་པ་བཀག་པའི་ཕྱིར་འགལ་བར་འགྱུར་རོ་ཞེ་ན། དེ་ལྟ་བུའི་ཚོགས་པ་བཀག་ཀྱང་འགལ་བ་མ་ཡིན་ཏེ་གང་གི་ཕྱིར་ཞེ་ན་སྒྲ་དེ་མི་རྟག་པའི་ཁྱད་པར་ཅན་གྱི་སྒྲ་དང་ལྡན་པ་དེ་ལྟར་སྒྲུབ་པར་འདོད་པ་མིན་པའི་ཕྱིར་རོ། །མི་འདོད་པའི་ཚོགས་དོན་བཀག་པས་ཀྱང་འགལ་བར་འགྱུར་ན་བྱས་པ་སྒྲ་དང་རྟག་པའི་ཚོགས་དོན་བཀག་པ་ཡང་འགལ་བར་འགྱུར་ལ་འདོད་ན་ཡང་དག་གི་རྟགས་མི་སྲིད་པར་འགྱུར་རོ།

།དེས་ནས་གཞན་གཞི་ཆོས་ཅན་གྲུབ་པ་འདིར་རང་འདོད་པའི་ཆོས་འབའ་ཞིག་བསྒྲུབ་ན་འདོད་པའི་སྤྱི་གྲུབ་པ་ཡིན་ལ་སྤྱི་དེ་བཀག་ན་ཡང་རྟགས་དེ་འགལ་བར་འགྱུར་བ་ཡིན་ནོ། །གལ་ཏེ་འགལ་བ་ལ་སྤྱི་དེ་ཕྱིན་ཅི་ལོག་ཏུ་བྱེད་པས་མ་ཁྱབ་སྟེ་ཆོས་ཅན་གྱི་ཁྱད་པར་འགོག་པ་ལ་སོགས་པའང་ཡོད་པའི་ཕྱིར་རོ་ཞེ་ན། མ་ཡིན་ཏེ་ཆོས་ཅན་གྱི་ངོ་བོ་དང་ཁྱད་པར་འགོག་པ་གཉིས་དང་ཆོས་ཀྱི་ངོ་བོ་དང་ཁྱད་པར་འགོག་པ་གཉིས་ཏེ། བཞི་ཀ་ཡང་འདོད་པའི་སྤྱི་དེ་བཀག་པ་ལ་བརྟེན་ནས་འགལ་བའི་ཐ་སྙད་དུ་བྱེད་པའི་ཕྱིར་རོ། ། གཉིས་པ་རང་ཉིད་རྒྱས་པར་བཤད་པ་ལ་གཉིས་ཏེ་རང་ལུགས་གཞག་པ་དང༌། གཞན་ལུགས་དགག་པའོ། །དང་པོ་ལ་གཉིས། རང་ཉིད་སྨོས་པའི་དགོས་པ་དང༌། དེ་ལ་རྩོད་པ་སྤང་པའོ། །དང་པོ་ནི་ཆོས་ཅན་གཅིག་ལ་ཞེས་པའི་ཚིགས་བཅད་གཅིག་སྟེ་གོ་སླའོ། ། གཉིས་པ་ལ་གཉིས་ཏེ། མུ་སྟེགས་ལུང་དོན་བསྒྲུབ་བྱར་འདོད་པ་དགག་པ་དང༌། མདོའི་འགྲེལ་པ་བྱེད་པ་ལུང་དོན་མ་ལུས་པ་བསྒྲུབ་བྱར་འདོད་པ་དགག་པའོ། །དང་པོ་ལ་བཞི་སྟེ། མདོ་བསྟན། རྒྱས་པར་བཤད། སྤྱིའི་དོན་བསྡུ་བ། སྤྱིའི་རྩོད་པ་སྤང་བའོ། །དང་པོ་ལ་གསུམ་སྟེ། ལུང་ཁས་བླངས་པའི་རྟགས་ཀྱིས་ལུང་དོན་བསྒྲུབ་བྱར་འདོད་པ་དགག་པ་དང༌། ཆོས་ཅན་ཀྱི་ཆོས་ཡིན་པ་ལ་སོགས་པའི་རྟགས་ཀྱིས་ལུང་དོན་བསྒྲུབ་བྱར་འདོད་པ་དགག་པ་དང༌། ལུང་དོན་བསྒྲུབ་བྱར་འདོད་པ་འགོག་པའི་རིགས་པ་རྒྱས་པར་བསྟན་པའོ། །དང་པོ་ལ་གཉིས་ལས་དང་པོ་འདོད་པ་བརྗོད་པ་ནི། གལ་ཏེ་བསྟན་བཅོས་ཞེས་པའི་ཚིགས་བཅད་གཅིག་གོ །གཉིས་པ་དེ་དགག་པ་ནི་འོ་ན་སྒྲ་མི་རྟག་པར་སྒྲུབ་པའི་བསྟན་ཚིག་བྱས་པ་འདི་འགལ་བར་གྱུར་ཞེས་པ་ཐལ་འགྱུར་རོ། །དེ་ཅིའི་ཕྱིར་ཞེ་ན་བསྟན་བཅོས་ལས་དྲི་སའི་ཡོན་ཏན་དུ་བཤད་པ་རྟགས་དེ་བཟློག་པའི་ཕྱིར་རོ། །མ་གྲུབ་པ་མ་ཡིན་ཏེ་རྟེན་དང་བརྟེན་པ་ནི་རྟག་པ་མ་ཡིན་པ་ལ་མི་སྲིད་ལ་བྱས་པས་རྟག་པ་བཀག་པའི་ཚེ་དེ་ལ་བརྟེན་པའི་རྟེན་དང་བརྟེན་པའང་ཁེགས་པའི་ཕྱིར་རོ།

། གལ་ཏེ་དྲི་ནི་སྐབས་སུ་བབ་པའི་ཆོས་ཅན་མིན་པའི་ཕྱིར་དྲི་ལ་སའི་ཡོན་ཏན་བཀག་ཀྱང་འགལ་བ་མིན་ནོ་ཞེ་ན། སྐབས་སུ་མ་བབ་པ་དེ་ནི་གཞན་སྒྲ་ལ་ནམ་མཁའི་ཡོན་ཏན་བཀག་པ་ལའང་མཚུངས་ཏེ་རྩོད་པའི་གཞི་མ་ཡིན་པའི་ཕྱིར་ རོ། །ཅེ་སྟེ་འདིར་ཆོས་ཅན་སྒྲ་སྐབས་སུ་བབ་པ་ཡིན་པས་དེའི་ཆོས་ནམ་མཁའི་ཡོན་ཏན་ཀྱང་སྐབས་སུ་བབ་པ་ཡིན་ནོ་ཞེ་ན། ཆོས་ཅན་སྐབས་སུ་བབ་ཀྱང་སྒྲ་མི་རྟག་པར་སྒྲུབ་པའི་ཚེ་ནམ་མཁའི་ཡོན་ཏན་བསྒྲུབ་བྱར་མི་འགྱུར་ཏེ་མི་རྟག་པ་ དང་ནམ་མཁའི་ཡོན་ཏན་ལ་འབྲེལ་བ་མེད་པའི་ཕྱིར་རོ། །བསྟན་བཅོས་ཁས་བླངས་པའི་སྒོ་ནས་འབྲེལ་པ་ཡིན་ལ་དྲི་དེ་ལ་སའི་ཡོན་ཏན་བཀག་པ་ཡང་འགལ་བར་འགྱུར་ཏེ་ཁས་བླངས་པའི་བསྟན་བཅོས་ཀྱི་དོན་ལ་གནོད་པའི་ཕྱིར་རོ། ། གཉིས་པ་ལའང་གཉིས་ལས། འདོད་པ་བརྗོད་པ་ནི་སྒྲ་མི་རྟག་པར་བསྒྲུབ་པའི་སྒོ་ནས་རྒོལ་བས་ཀྱང་སྒྲའི་ཆོས་སུ་བཤད་པའི་ནམ་མཁའི་ཡོན་ཏན་ལ་སོགས་པ་ཐམས་ཅད་བསྒྲུབ་བྱར་འདོད་པ་ཡིན་ཏེ། ཆོས་ཅན་སྒྲའི་ཆོས་ཡིན་པའི་ཕྱིར་མི་རྟག་པ་ཉིད་བཞིན་ནོ། །སོགས་པའི་སྒྲུབ་བྱེད་ནི་བསྒྲུབ་བྱའི་སྤྱིའི་ཕྱོགས་གཅིག་ཏུ་གྱུར་པའི་ཁྱད་པ་ཡིན་པའི་ཕྱིར་རོ་ཞེ་ན། འོ་ན་ནམ་མཁའི་ཡོན་ཏན་ལ་སོགས་པ་ལ་རྟག་ཏུ་དཔག་འདོད་འཇུག་པ་དང་སྒྲུབ་བྱེད་ཀྱང་འགོད་པར་འགྱུར་ཏེ་ཆོས་ཅན་གྱི་ཆོས་ཡིན་པ་དང༌། སྤྱིའི་ཕྱོགས་གཅིག་ཡིན་པ་ནི་རྟག་ཏུ་དོན་ལ་གནས་པའི་ཕྱིར་རོ། །དེས་ན་ཆོས་ཅན་གྱི་ཆོས་ཡིན་པ་ལ་སོགས་པའི་རྟགས་ཀྱིས་རྒོལ་བའི་འདོད་པ་ཤེས་པར་མི་ནུས་སོ། ། གཉིས་པ་དེ་དགག་པ་ནི། འོ་ན་གང་གིས་ཤེས་ཤེ་ན། རྩོད་པའི་གནས་སྐབས་འགའ་ཡིས་ཏེ་སྒྲ་རྟག་མི་རྟག་རྩོད་པ་བྱེད་པའི་ཚེ་རྒོལ་བས་དེ་གཉིས་གང་རུང་གཅིག་ལ་དཔག་འདོད་འཇུག་པ་ཡིན་ཏེ་རྩོད་པའི་སྐབས་ནི་དཔག་འདོད་ཀྱི་རྒྱུ་ནུས་པ་ཐོགས་མེད་ཡིན་པའི་ཕྱིར་རོ། །ཕྱི་རྒོལ་གྱིས་རྒོལ་བའི་འདོད་པ་དེ་རྟོགས་པ་ཡང་སྐབས་དེ་དག་གིས་ཡིན་ནོ།

།སྐབས་ལས་འདོད་པ་རྟོགས་པ་མི་འཐད་དེ་སྐབས་ནི་འདོད་པའི་རྒྱུ་ཡིན་ལ་རྒྱུ་ལས་འབྲས་བུ་བསྒྲུབ་པ་ནི་མ་ངེས་པའི་ཕྱིར་རོ་ཞེ་ན་སྐབས་ནི་འདོད་པའི་རྒྱུ་ནུས་པ་ཐོགས་མེད་ཡིན་པས་རྟོགས་ སོ། །སྐབས་དེ་འདོད་པའི་དངོས་རྒྱུར་ཅིས་གྲུབ་ཅེ་ན་འདོད་པའི་འབྲས་བུ་སྒྲུབ་བྱེད་ཀྱི་ཚིག་འགོད་པ་མཐོང་བ་ལས་ཡིན་ནོ། །འོ་ན་འབྲས་བུ་ལས་རྟོགས་པའི་ཕྱིར་སྐབས་ལས་རྟོགས་པ་མ་ཡིན་པར་འགྱུར་རོ་ཞེ་ན། མི་འགལ་ཏེ་ཚིག་ལས་སྐབས་ཀྱི་ནུས་པ་རྟོག་མ་ནུས་པ་ལས་ལས་དེའི་དངོས་འབྲས་སུ་གྱུར་པའི་འདོད་པ་རྟོགས་པ་ཡིན་ཏེ། རྒྱན་དེ་ཉིད་ནུས་པའི་ཚིག་ལས་ནི། །རྟོགས་གྱུར་དེ་ལས་འདོད་པ་ན། །ངེས་པ་ཉིད་རྟོགས་དེའི་ཕྱིར། །སྐབས་ལས་རྟོགས་པར་བརྗོད་པ་ཡིན། །ཞེས་པ་ལྟར་རོ། དེས་ན་འདོད་པའི་རྒྱུ་སྐབས་སམ་འབྲས་བུའི་ཚིག་ལ་སོགས་པའི་སྒྲུབ་བྱེད་མེད་པར་ནན་གྱིས་སྒྲ་མི་རྟག་པར་སྒྲུབ་པའི་རྒོལ་བ་ཁྱོད་ནམ་མཁའི་ཡོན་ཏན་ལ་སོགས་པ་བསྟན་བཅོས་མཁན་པོའི་འདོད་པ་ནི་བསྒྲུབ་བྱར་འདོད་པ་ཡིན་ནོ་ཟེར་བ་ནི། གསལ་བ་ཁོ་ནར་དབང་གིས་ཕྱུག་པ་རྒྱལ་པོའི་སྤྱོད་པ་བཞིན་དུ་འགྱུར་རོ། །དེས་ནས་འབྲས་བུའི་རྟགས་ཅན་ནི་སྐབས་སུ་བབ་པའི་མི་རྟག་པ་ཉིད་ཡིན་ཏེ་དེ་ལས་སྒྲུབ་བྱེད་འགོད་པའི་ངག་འབྱུང་བའི་ཕྱིར་ རོ། །འབྲས་བུའི་རྟགས་ཅན་མིན་པ་ནི་ནམ་མཁའི་ཡོན་ཏན་ཡིན་ཏེ་དེ་ལས་སྐབས་དང་ཚིག་གཉིས་ཀ་མེད་པའི་ཕྱིར་རོ། །དེས་ནས་འབྲས་བུའི་རྟགས་ཅན་མིན་པའི་ནམ་མཁའི་ཡོན་ཏན་བསྒྲུབ་བྱར་ཡིན་ནོ་ཞེས་བརྗོད་པ་དེ་ལ་འཁྲུལ་བ་ཡིས་གནོད་པར་འགྱུར་ཞེས་པ་དེ་ལ་དཔག་འདོད་མེད་པར་རྒོལ་བའི་རང་རིག་གིས་གྲུབ་པས་གནོད་ཅེས་པའོ། །གསུམ་པ་ལུང་དོན་སྒྲུབ་བྱར་འདོད་པ་དགག་པའི་རིགས་པ་རྒྱས་པར་བསྟན་པ་ལ་བཞི་སྟེ། རིགས་པ་མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བ་དང་རྩོད་པ་སྤང་བའོ། །དང་པོ་ནི་གལ་ཏེ་ནམ་མཁའི་ཡོན་ཏན་སྐབས་སུ་མ་བབ་ཀྱངབསྒྲུབ་བྱ་ཡིན་ཏེ།

དེ་ལ་གནོད་ན་མི་རྟག་པའང་གནོད་པའི་ཕྱིར་རོ་ཞེ་ན། མི་གནོད་དེ་དེ་གཉིས་ལ་འབྲེལ་བ་མེད་པའི་ཕྱིར་རོ། །ཞེས་པ་ནི་མེད་ན་མི་འབྱུང་ཞེས་པའི་རྐང་པ་གཉིས་སོ། །འབྲེལ་བ་མེད་ཀྱང་གནོད་ན་ཧ་ཅང་ཐལ་ལོ། །འབྲེལ་བ་ཡོད་ན་གནོད་པར་འགྱུར་ཏེ་བདག་མེད་པ་བཀག་ན་མི་རྟག་པའང་ཁེགས་པ་བཞིན་ནོ། །གཉིས་པ་ལ་གསུམ་སྟེ། ལུང་གིས་གནོད་པ་དང༌། མི་གནོད་པའི་ཡུལ་བསྟན་པ་དང། རྗེས་དཔག་ལུང་ལ་ལྟོས་པ་དགག་པ་དང༌། མི་འདོད་པ་བཀག་པས་འདོད་པ་ལ་གནོད་ན་ཧ་ཅང་ཐལ་བའོ། །དང་པོ་ལ་གསུམ་སྟེ། དངོས་པོ་སྟོབས་ཞུགས་ལ་ལུང་གིས་མི་གནོད་པ་དང༌། ལུང་ལ་བརྟེན་པའི་ཚེ་དེ་དང་འགལ་ན་དེས་གནོད་པ་དང༌། དེ་ལ་རྩོད་པ་སྤང་པའོ། །དང་པོ་ལ་གཉིས་ལས་དང་པོ་ལུང་གིས་མི་གནོད་པའི་རྒྱུ་མཚན་ནི་གལ་ཏེ་བྱས་པའི་རྟགས་ཀྱིས་མི་རྟག་པ་ཡང་བསྒྲུབ་མི་ནུས་པར་འགྱུར་ཏེ་ལུང་དང་འགལ་བ་ཉིད་ཀྱིས་རྟགས་ལྟར་སྣང་ཡིན་པའི་ཕྱིར་རོ་ཞེ་ན། དངོས་པོ་སྟོབས་ཞུགས་ཀྱི་རྗེས་དཔག་ནི་རང་གི་ཡུལ་ལྐོག་གྱུར་ལ་འཇུག་པ་ལ་ལུང་འགའ་ཞིག་དང་འགལ་ཡང་རྟགས་ལྟར་སྣང་དུ་མི་འགྱུར་ཏེ་དེའི་ཚུལ་གསུམ་ལུང་ལ་ལྟོས་པ་མེད་པར་རིགས་པའི་སྟོབས་ཀྱིས་གྲུབ་པའི་ཕྱིར་མངོན་སུམ་གྱིས་མཐོང་བ་བཞིན་ནོ། །བཤད་ཅེས་པ་ནི་རྗེས་སུ་དཔག་པའི་ཡུལ་ལ་ཚིག་ཚད་མ་ཉིད་དུ་འདོད་པ་མ་ཡིན་ཞེས་པ་དེར་རོ། །དེས་ན་ལུང་དང་འགལ་ཡང་རྗེས་དཔག་དེས་གྲུབ་པ་གང་ཡིན་པ་དེ་ནི་ལེགས་པར་གྲུབ་སྟེ། ཚད་མ་གཞན་གྱིས་གནོད་པ་མེད་པར་གྲུབ་ཅེས་པའི་དོན་ཏོ། །གནོད་མེད་དུ་གྲུབ་པ་དེའི་ཚེ་དེའི་སྒྲུབ་བྱེད་བསྟན་བཅོས་ལ་ལྟོས་པ་མ་ཡིན་ཏེ་བསྟན་བཅོས་འགའ་ཞིག་ལ་ཚད་མས་གནོད་པའི་ཕྱིར་རོ། །གཞན་ཡང་གལ་ཏེ་རྗེས་དཔག་ལ་ལུང་གིས་གནོད་ན་ལུང་ཐམས་ཅད་དམ་འགའ་ཞིག་གིས་གནོད་བརྟག་གྲང༌། དང་པོ་ནི་མ་གྲུབ་སྟེ་བྱས་པས་སྒྲ་མི་རྟག་པར་བསྒྲུབ་པ་ནི་སངས་རྒྱས་པའི་ལུང་དང་མཐུན་པའི་ཕྱིར་ཡང་དག་ཡིན་ནོ།

།གལ་ཏེ་ལུང་འགའ་ཞིག་གིས་གནོད་ཀྱང་རྟགས་འགལ་བར་མི་འགྱུར་ཏེ། རིགས་པ་སྟོབས་ཆེ་བ་ཉིད་ཀྱིས་ལུང་ལ་གནོད་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་པ་ནི། ལུང་ལ་མི་ལྟོས་པ་དེའི་ཚེ་བསྟན་བཅོས་ཀྱི་དོན་ལ་རྩོད་པ་དོར་བར་འགྱུར་རོ་ཞེ་ན། མ་ཡིན་ཏེ་དངོས་པོ་སྟོབས་ཞུགས་ལ་རྩོད་པ་དེའི་ཚེ་བསྟན་བཅོས་དེ་བདེན་པའམ་བརྫུན་པར་ཁས་བླངས་བ་མེད་པའི་ཕྱིར་རོ། ཁས་བླངས་པ་མེད་པར་མ་གྲུབ་སྟེ་ལུང་ལ་དངོས་པོ་སྟོབས་ཞུགས་ཀྱིས་གནོད་ན་ཚད་མ་མ་ཡིན་པར་ཁས་ལེན་དགོས་པའི་ཕྱིར་རོ་ཞེ་ན། འོག་ཏུ་དངོས་པོ་སྟོབས་ཞུགས་ལ་རྩོད་པ་དེའི་ཚེ་ལུང་དེ་ལ་གནོད་པ་ཡོད་ཀྱང་སྔར་ཚད་མ་ཁས་བླངས་པ་དེ་འདོར་བའི་ཡན་ལག་གམ་རྒྱུ་མིན་ཏེ། ལུང་གི་དོན་བདེན་བརྫུན་རྟོགས་པ་འདི་ནི་ལུང་དུ་ཁས་ལེན་པའི་ཐབས་ཡིན་པའི་ཕྱིར་རོ། ། གཉིས་པ་ལུང་ལ་བརྟེན་པའི་ཚེ་དེ་དང་འགལ་ན་དེས་དེ་གནོད་པར་བསྟན་པ་ལ་གསུམ་ལས་དང་པོ་ལུང་གིས་གནོད་པའི་དུས་ནི་དངོས་པོ་སྟོབས་ཞུགས་ཀྱི་དུས་སུ་ལུང་གིས་མི་གནོད་ན་གང་གི་ཚེ་གནོད་ཅེ་ན། ཚད་མ་གཉིས་ཀྱིས་གཞལ་བྱ་གཉིས་ལེགས་པར་གཏན་ལ་ཕེབས་ནས་ཤིན་ཏུ་ལྐོག་གྱུར་གཏན་ལ་འབེབས་པའི་ཚེ་གནོད་པ་ཡིན་ནོ། །ཞེས་པ་ནི་དེ་ལྟར་ཡུལ་གཉིས་ཞེས་པའི་ཚིགས་བཅད་གཅིག་གོ །དེའི་ཚེ་དེས་གནོད་པ་གང་གི་ཕྱིར་ཞེ་ན་དེས་གྲུབ་དོན་ལ་ཞེས་པ་ལུང་ཁོ་ནས་ལས་གྲུབ་པའི་ཆོས་ཅན་ལ་དཔྱོད་པ་ལ་ལུང་དེ་དང་འགལ་བར་སེམས་པ་སྟེ་དེ་ཚད་མ་མ་ཡིན་པར་ཁས་བླངས་ན་གཞི་མ་གྲུབ་པའི་ཁྱད་པར་ལ་དཔྱོད་པ་མི་རུང་པའི་ཕྱིར་རོ། ། གཉིས་པ་ལུང་གིས་གནོད་པའི་ཡུལ་ནི་གཏན་ལ་དབབ་བྱའི་གནས་གསུམ་པར་འཕོས་ནས་དེ་གཏན་ལ་འབེབས་པ་ན་བསྟན་བཅོས་ཁྱད་པར་ཅན་སྒྲུབ་བྱེད་དུ་ལེན་པ་ནི་རིགས་པ་དང་ལྡན་པ་ཡིན་ཏེ། 

རྒྱན། དོན་འདི་ལ་ནི་རྒྱལ་བ་ལས། །ལྷག་པའི་ཚད་མ་གཞན་དུའང་མེད། །ཅེས་པ་ལྟར་རོ། ། གསུམ་པ་དེ་ལ་ཧ་ཅང་ཐལ་བ་སྤང་བ་ནི། དེའི་ཚེ་ལུང་གི་དོན་ལ་གནོད་པ་ཙམ་གྱིས་རྟགས་འགལ་པར་འགྱུར་རམ་ཞེ་ན། མ་ཡིན་ཏེ་ལུང་གིས་གནོད་པའི་སྐབས་དེར་ཡང་བསྒྲུབ་བྱའི་ཆོས་དངོས་མེད་ན་མི་འབྱུང་བ་ལ་གནོད་ན་རྟགས་ཡང་དག་ཡིན་པ་སྤང་བར་བྱ་བ་ཡིན་གྱི་འབྲེལ་ཡུལ་གཏམ་ཡིན་པ་གཞན་ལ་གནོད་པས་འགལ་བར་འགྱུར་བ་མིན་ནོ། །གལ་ཏེ་ཡིན་ན་དྲི་ལ་ས་ཡི་ཡོན་ཏན་བཟློག་པ་ལ་སོགས་པའི་ཀྱང་འགལ་བ་ཐུག་མེད་དུ་ཐལ་བའི་ཕྱིར་རོ།། གསུམ་པ་རྩོད་པ་སྤང་པ་ལ་གཉིས་ལས་དང་པོ་ལུང་ཀུན་གྱི་སྒྲུབ་བྱེད་ཡིན་ན་ཧ་ཅང་ཐལ་བ་ནི་གལ་ཏེ་གྲུབ་མཐའ་ཁས་ལེན་མེད་པའི་ལྟ་བར་འགྱུར་ལ་དེ་ལྟར་ན་ཕ་རོལ་སུན་ཅི་ཕྱིན་དུ་རྒོལ་ཞེས་བྱ་བར་འགྱུར་རོ་ཞེ་ན། ཤིན་དུ་ལྐོག་གྱུར་ལ་ལུང་ཁས་ལེན་མེད་པའི་ལྟ་བ་སྲིད་ཀྱང་ཡུལ་གཉིས་ལ་མ་ཡིན་ཏེ་ཚད་མ་གཉིས་ཀྱིས་གྲུབ་པ་ཁས་ལེན་པའི་ཕྱིར་རོ། །གལ་ཏེ་ཡུལ་གཉིས་ལའང་བསྟན་བཅོས་དོར་ན་ཁས་ལེན་མེད་པའི་ལྟ་བར་འགྱུར་ཏེ། ལུང་ནི་ཡུལ་ཀུན་གྱི་སྒྲུབ་བྱེད་ཡིན་པའི་ཕྱིར་ཞེ་ན་མ་ཡིན་ཏེ། དཔྱོད་པ་ཀུན་ལ་སྟེ་ཡུལ་གསུམ་པོ་ཀུན་དཔྱོད་ཅིང་གཏན་ལ་འབེབས་པའི་ཚེ་བསྟན་བཅོས་སྒྲུབ་བྱེད་དུ་གཟུང་ངོ༌། །ཞེས་བྱ་བའི་ལུགས་འདི་གང་གིས་བྱས། གལ་ཏེ་རིགས་པས་བྱས་སོ་ཞེ་ན་འོ་ན་ད་ནི་བ་ལང་རྫི་ལ་སོགས་པ་ལ་གྲུབ་མཐའ་མེད་པའི་ཕྱིར་དེ་རྣམས་ཀྱིས་དུ་བ་ལ་བརྟེན་ནས་མེ་ཡོད་པར་མི་རྟོགས་པར་འགྱུར་རོ། ། གཉིས་པ་ལུང་ཁས་ལེན་པའི་རྒྱུ་མཚན་མི་འཐད་པ་ནི། གལ་ཏེ་ལུང་ཁས་མ་བླངས་ན་ལུང་གིས་གནོད་པར་དོགས་པ་ཙམ་ཡིན་ལ་ཁས་བླངས་ན་རྟགས་ལ་ལུང་གིས་གནོད་པར་ཤེས་པའི་ཕྱིར་སྒྲུབ་བྱེད་མ་ཡིན་ནོ་ཞེ་ན། ཚད་མས་གྲུབ་པ་ལ་ལུང་གིས་ཇི་ལྟར་གནོད། དེ་གཉིས་འགལ་པའི་ཕྱིར་རོ་ཞེ་ན། འགལ་ཡང་ལུང་གིས་ཚད་མ་ལ་མི་གནོད་གྱི་ཚད་མས་ལུང་ལ་གནོད་པའི་ཕྱིར་ཁས་བླངས་པ་དོར་བར་བྱའོ།

།གལ་ཏེ་གནོད་པ་ཡོད་ཀྱང་དོར་བར་མི་རིགས་ཏེ་བདག་ཉིད་ཀྱི་ལུང་ཡིན་པའི་ཕྱིར་རོ་ཞེ་ན། བདག་ཉིད་ལ་དང་པོ་ནས་འབྲེལ་བའི་ལུང་མེད་དེ་སྐྱེ་བོ་ཐམས་ཅད་རེང་བུ་སྟེ་བདག་ཉིད་གཅིག་པུ་སྐྱེས་པའི་ཕྱིར་རོ། །ལྷན་ཅིག་མ་སྐྱེས་ཀྱང་ཕྱིས་སྐྱོན་ཡོན་མཐོང་ནས་ཁས་བླངས་སོ་ཞེ་ན། མ་ཡིན་ཏེ་ལུང་ཁས་བླངས་པའི་ཡོན་ཏན་དང་མ་བླངས་པའི་ཉེས་པ་མཐོང་བ་མེད་པའི་ཕྱིར་རོ། །དེའང་ལུང་ལ་དངོས་པོ་སྟོབས་ཞུགས་ཀྱི་ཚད་མས་གནོད་པ་མཐོང་བའི་ཕྱིར་རོ། །དེས་ན་ལུང་ཀུན་གྱི་སྒྲུབ་བྱེད་ཡིན་ནོ་ཞེས་ཟེར་བ་འདི་ལ་གྲུབ་མཐར་མིང་བཏགས་ཀྱང་འདི་ནི་མི་བཟད་པའི་གདོན་ཆེན་པོ་ཞིག་སྟེ་དབྲལ་བར་དཀའ་བའི་ཕྱིར་རོ། །ཀྱེ་མ་འདི་ལྟ་བུའི་གདོན་འདི་ནི་རང་དང་ལྷན་གཅིག་མ་སྐྱེས་པའི་སུས་བགོས་པ་ཡིན་ཏེ་སྐྱོན་མཐོང་ཡང་དོར་བ་མི་ནུས་པའི་ཕྱིར་རོ།། གཉིས་པ་རྗེས་དཔག་ལུང་ལ་ལྟོས་པ་དགག་པ་ལ་གསུམ་སྟེ། ཁྱད་པ་ལུང་ལ་སྟོས་པ་དགག་པ་དང༌། མི་འཁྲུལ་བའི་རྟགས་ལ་གཞན་གྱིས་མི་གནོད་པ་དང༌། རྟགས་ཀྱིས་ལུང་དོན་བཀག་པ་རྒོལ་བའི་ཉེས་པར་འདོད་པ་དགག་པའོ།། དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། དང་པོ་ནི་གལ་ཏེ་ལུང་གི་བརྗོད་བྱ་དང་མཐུན་པའི་དཔེ་ལ་བརྟེན་ནས་བསྟན་བཅོས་ཀྱི་བརྗོད་བྱ་ཀུན་གྱིས་བྱེད་པ་ལྟ་བུའི་བསྒྲུབ་བྱེད་གཅིག་ཉིད་ལ་ཁྱབ་པ་བསྟན་པ་ནི་མི་རྟག་པ་ལ་སོགས་པའི་སྒྲུབ་བྱེད་དུ་འགྱུར་བ་ཡིན་ནོ། །བསྟན་བཅོས་དང་འགལ་བ་ནི་གོ་བྱེད་མ་ཡིན་པའི་ཕྱིར་ལམ་དང་མཐུན་པའི་དཔེ་ལ་བསྟན་ནས་བསྟན་བཅོས་དང་འགལ་བ་སྤང་བར་བྱའོ་ཞེ་ན། གཉིས་པ་ལ་གསུམ་ལས་དང་པོ་ལུང་གི་ཆོས་མ་ལུས་པས་ཁྱབ་པའི་རྟགས་མི་སྲིད་པ་ནི་དེ་ལྟ་བུའི་རྟགས་འདི་ནི་འཇིག་རྟེན་ལས་འདས་པའི་ལུགས་ཡིན་གྱི་དེ་ལྟ་བུའི་དཔེ་མི་སྲིད་པས་ཁྱབ་པ་བསྟན་པར་མི་ནུས་པའི་ཕྱིར་དང་མ་བསྟན་ཡང་འཇིག་རྟེན་ན་སྒྲུབ་བྱེད་དུ་རུང་བ་ཡོད་པའི་ཕྱིར་རོ།

།དེ་ནས་དངོས་པོ་སྟོབས་ཞུགས་ཀྱི་གཏན་ཚིག་ནི་ལུང་ཐམས་ཅད་དང་འགལ་བ་སྤང་བར་མི་ནུས་ཏེ་འདི་ལྟར་ལུང་ཐམས་ཅད་ཚད་མ་ཡིན་ན་ལུང་ནང་འགལ་ཡོད་པས་དེ་དང་འགལ་བ་སྤང་མི་ནུས་ལ་ཚད་མ་ཡིན་ནའང་མི་ནུས་ཏེ་དེ་དང་ཡང་དག་པའི་རྟགས་ལ་འགལ་བ་རྟག་ཏུ་ཡོད་པའི་ཕྱིར་རོ། ། གཉིས་པ་དེ་མི་སྲིད་ཀྱང་རྟགས་སུ་རུང་བ་ནི་གལ་ཏེ་བྱས་པས་ཆོས་ཅན་སྒྲ་ལ་མི་རྟག་པ་གྲུབ་ཀྱང་ནམ་མཁའི་ཡོན་ཏན་མ་གྲུབ་པའི་ཕྱིར་རྟགས་མ་ཡིན་ནོ་ཞེ་ན་དེའི་ལན་ནི་འབྲེལ་མེད་ཅེས་པའི་ཚིགས་བཅད་གཅིག་སྟེ་འབྲེལ་མེད་ཀྱི་ཆོས་མ་གྲུབ་པས་རྟགས་ལྟར་སྣང་དུ་འགྱུར་ན་ཧ་ཅང་ཐལ་བའི་ཕྱིར་རོ། ། དེས་ན་རྟགས་ནི་རང་དང་འབྲེལ་བའི་ཆོས་ཀྱི་སྒྲུབ་བྱེད་དུ་བཀོད་པ་ཡིནཔས་དེ་གྲུབ་ན་ལུང་ལ་གནོད་ཀྱང་སྒྲུབ་བྱེད་དུ་རུང་བ་ཡིན་ནོ། ། གསུམ་པ་ཆོས་ཅན་དེའི་ཆོས་མ་ལུས་པས་ཁྱད་པ་ངེས་པའི་དཔེ་མེད་ཀྱང་རྟགས་སུ་རུང་བ་ནི་བསྟན་བཅོས་ཀྱི་ཆོས་མ་ལུས་པས་རྟགས་ལ་ཁྱད་པ་དཔེ་ལ་བསྟན་མི་དགོས་ཀྱངབསྟན་བཅོས་ལས་བཤད་པའི་ཆོས་ཅན་སྒྲའི་མ་ལུས་པས་རྟགས་ལ་ཁྱད་པ་དཔེ་ལ་བསྟན་པ་ནི་སྒྲུབ་པར་བྱེད་པ་ཡིན་ནོ། །དེས་ནས་བསྟན་བཅོས་ཀྱི་ཆོས་མ་ལུས་པས་ཁྱབ་པ་མི་དགོས་པའི་ཕྱིར་རྟགས་ནི་ལོ་ཀ་ལས་འདས་པའི་ལུགས་མ་ཡིན་ལ་ལུང་ཤེས་པ་ལ་གནོད་བྱེད་ཡིན་ཀྱང་མི་ཤེས་པ་ལ་གནོད་བྱེད་མ་ཡིན་པས་གྲུབ་མཐའ་མེད་པ་རྣམས་ཀྱི་དུ་བ་ལས་མེ་མི་རྟོགས་པར་ཐལ་བའི་སྐྱོན་ཡང་མེད་དོ་ཞེ་ན། །དེའི་ལན་ནི་ཆོས་ཅན་ཞེས་པ་སྟེ་འོ་ན་སྐྱེ་བོ་བླུན་པོ་རྣམས་ཀྱིས་ཚིག་ཁྱད་པར་ཅན་ལས་སྐྱེས་བུ་སེམས་ལྡན་དུ་མི་རྟོགས་པར་ཐལ་བ་དང༌། དུ་བ་དང་བྱས་པ་ལ་སོགས་པ་ལས་འགའ་ཞིག་ཏུ་མེ་དངམི་རྟག་པ་ལ་སོགས་པ་མི་རྟོགས་པར་འགྱུར་ཏེ་བསྟན་བཅོས་ལས་བཤད་པའི་ཆོས་ཅན་སྒྲའི་ཆོས་མ་ལུས་པ་དཔེར་བླངས་མེད་ཅེས་པ་བུམ་པ་ལ་སོགས་པའི་སྟེང་དུ་རྟགས་ལ་ཁྱད་པ་ཤེས་པ་མེད་པ་ཁོ་ནའི་ཕྱིར་རོ།

།འདོད་པར་མི་ནུས་ཏེ། དེ་དག་གིས་ཀྱང་དུད་སོགས་ལས་མེ་སོགས་རྗེས་སུ་དཔོག་པར་མཐོང་བའི་ཕྱིར་རོ། ། གཞན་ཡང་བྱས་པས་མི་རྟག་པ་སྒྲུབ་པ་འདི་ལུང་ཤེས་པ་ལ་རྟགས་མ་ཡིན་ལ་མི་ཤེས་པ་ལ་རྟགས་ཡིན་ན། རྟགས་དང་རྟགས་མ་ཡིན་པ་སྐྱེས་བུའི་འདོད་པ་ལ་རག་ལས་པར་ཡང་འགྱུར་རོ། ། གཉིས་པ་མི་འཁྲུལ་བའི་རྟགས་ལ་གཞན་གྱིས་མི་གནོད་པ་ལ་གཉིས་ལས། དང་པོ་ལུང་གིས་མི་གནོད་པ་ནི་མི་འཁྲུལ་བས་ན་ཞེས་པ་སྟེ་འོག་གི་དོན་ཞེས་པ་བྱས་པ་དང་དུ་བ་ལ་སོགས་པ་ནི་རང་གི་རང་བཞིན་མི་རྟག་པ་དང་རྒྱུ་མེ་དག་སྒྲུབ་པར་བྱེད་པ་ཡིན་ཏེ་མེད་ན་མི་འབྱུང་པ་ཉིད་ཀྱིས་དེ་དག་དེ་ལ་མི་འཁྲུལ་བའི་ཕྱིར་རོ། །དེ་དག་ལ་མི་འཁྲུལ་ཡང་ལུང་དང་འགལ་བའི་ཕྱིར་གོ་བྱེད་མ་ཡིན་ནོ་ཞེ་ན། ལུང་བྱེད་པ་འགའི་སྨྲ་བ་སྟེ་ལུང་གི་དོན་ནམ་མཁའི་ཡོན་ཏན་ལ་སོགས་པ་ལ་གནོད་པས་ཀྱང་རྟགས་ཀྱི་ངོ་བོ་ཉིད་ལས་ལྡོག་པ་མ་ཡིན་ཏེ་ལུང་གིས་རྟགས་ཀྱི་རང་བཞིན་འབྲེལ་བ་དགག་མི་ནུས་པའི་ཕྱིར་རོ། ། གཉིས་པ་གང་ཟག་གིས་མི་གནོད་པ་ནི་རྟགས་ཀྱི་ངོ་བོ་ཉིད་ལས་མི་ལྡོག་ཀྱང་ལུངཤེས་པ་ལ་རྟགས་སུ་མི་རུང་སྟེ་ལུང་གིས་གནོད་པའི་ཕྱིར་རོ་ཞེ་ན། རྟགས་དེ་ནི་རྒོལ་བ་རང་ཉིད་འདོད་པའི་བསྒྲུབ་བྱའི་དོན་མི་རྟག་པ་ལ་སོགས་པ་དང་མེད་ན་མི་འབྱུང་བར་རྟོགས་པའི་ཕྱིར་གཞན་ཏེ་ཕྱིར་རྒོལ་ལུང་ཤེས་པ་དག་ཀྱང་ཚུལ་གསུམ་ཚང་པའི་རྟགས་དེས་མི་རྟག་པ་ལ་སོགས་པ་ཇི་ལྟར་རྟོགས་པར་འགྱུར་བ་མ་ཡིན། རྟགས་ཀྱིས་བསྒྲུབ་བྱ་རྟོགས་པའི་རྒྱུ་མཚན་ནི་ལུང་ཤེས་པ་ལ་ཡང་ཚུལ་གསུམ་ངེས་པ་དེ་ཙམ་དུ་ཟད་པའི་ཕྱིར་རོ། །དེས་ན་རྐང་པ་གསུམ་པ་དེ་རྟོགས་པ་ལ་རྟགས་དེས་གཞན་དག་ཀྱང་ཞེས་བསྒྱུར་ན་ལེགས་སོ། ། གསུམ་པ་རྟགས་ཀྱི་ལུང་དོན་བཀག་པ་རྒོལ་བའི་ཉེས་པར་འདོད་པ་དགག་པ་ལ་གཉིས་ཏེ་འགོག་བྱེད་ཀྱི་རིགས་པ་དང་དེ་ལ་རྩོད་པ་སྤང་བའོ། །དང་པོ་ནི་གལ་ཏེ་གཞན་ཐམས་ཅད་དེ་ལྟར་ཡིན་ཀྱང་རྒོལ་བ་མི་རིགས་པ་བྱེད་པར་འགྱུར་ཏེ་སྔར་ལུང་ཚད་མར་ཁས་བླངས་ནས་ཕྱིས་རྟགས་ཀྱིས་དེ་འགོག་པའི་ཕྱིར་རོ་ཞེ་ན།

འོ་ན་རྒོལ་བས་རྟགས་མ་བརྗོད་རུང་གནོད་དམ་བརྗོད་པས་གནོད་པ་བརྟག་གྲང༌། དང་པོ་ལྟར་ན་རྒོལ་བས་འདིར་ཉེས་པ་ཅི་བྱས་ཏེ་མ་བརྗོད་ཀྱང་བྱས་པ་ཉིད་ཀྱིས་གནོད་པའི་ཕྱིར་རོ། །གཉིས་པ་ལྟར་ཡང་མ་ཡིན་ཏེ་རྒོལ་བ་དེས་བྱས་པ་མི་རྟག་པའི་སྒྲུབ་བྱེད་དུ་བརྗོད་པའི་ཉེས་པས་བསྟན་བཅོས་ཀྱི་དོན་ནམ་མཁའི་ཡོན་ཏན་ལ་གནོད་བྱེད་དུ་བྱས་པས་དེ་སྐྱེས་པ་མིན་ཏེ་དོན་ལ་འགལ་བ་སྒྲའི་རྗེས་སུ་བྱེད་པའི་ཕྱིར་ཏེ་ཚ་གྲང་བཞིན་ནོ། །གལ་ཏེ་ནམ་མཁའི་ཡོན་ཏན་ལ་མི་གནོད་པའི་མི་རྟག་པའི་སྒྲུབ་བྱེད་གཞན་བརྗོད་པས་ཆོག་མོད་ཅེ་ན། དེ་ལྟ་བུ་མི་སྲིད་པའི་ཕྱིར་རོ། །འོ་ན་རྒོལ་བ་ཁ་བཀག་ནས་འདུག་པས་ཆོག་མོད་ཅེ་ན། མི་ཆོག་སྟེ་སྒྲུབ་པའི་ཡན་ལག་མ་བརྗོད་ན་རྒོལ་པ་ཚར་གཅད་པའི་གནས་སུ་འགྱུར་བའི་ཕྱིར་དང་ཕྱིར་རྒོལ་ལ་ཕན་མ་བཏགས་པར་འགྱུར་བའི་ཕྱིར་རོ།། གཉིས་པ་རྩོད་པ་སྤང་བ་ལ་གཉིས་ལས། དང་པོ་དེ་བརྗོད་པས་སྐྱོན་ཅན་དུ་འགྱུར་བའི་རྩོད་སྤང་ནི། གལ་ཏེ་བྱས་པ་ནམ་མཁའི་ཡོན་ཏན་ལ་གནོད་བྱེད་ཡིན་ཀྱང་རྒོལ་བས་མ་བརྗོད་ན་གཞན་གྱིས་དེ་མི་ཤེས་པ་ལས་དེ་བརྗོད་པས་གཞན་གྱིས་ཤེས་པས་རྒོལ་པའི་སྐྱོན་ཡིན་ནོ་ཞེ་ན། གལ་ཏེ་རྒོལ་བས་མ་བརྗོད་ན་བྱས་པ་དེ་ཅི་ནམ་མཁའི་ཡོན་ཏན་ལ་གནོད་བྱེད་མིན་ནམ་ཡིན། དང་པོ་ནི་མི་རིགས་ཏེ་དེས་ནམ་མཁའི་ཡོན་ཏན་དང་འགལ་བའི་མི་རྟག་པ་བསྒྲུབ་པའི་ཕྱིར་རོ། །གཉིས་པ་ལྟར་ན་རྒོལ་བ་དེ་མི་རིགས་པའམ་ནམ་མཁའི་ཡོན་ཏན་དང་འགལ་པར་བྱེད་པར་མིན་པའི་ཕྱིར་རྒོལ་པ་དེ་ཅིས་ན་སྐྱོན་ཅན་ཡིན། གཉིས་པ་ཧ་ཅང་ཐལ་པའི་རྩོད་སྤང་ནི་འོ་ན་རྟགས་ལྟར་སྣང་བརྗོད་པའང་རྒོལ་བའི་སྐྱོན་དུ་མི་འགྱུར་ཏེ་རྒོལ་བས་བརྗོད་པས་དེ་སྐྱོན་ཅན་དུ་གྱུར་བ་མ་ཡིན་པའི་ཕྱིར་རོ། །དེས་ན་ རྒྱན ་གཏན་ཚིགས་བརྗོད་རུང་མི་བརྗོད་རུང། །མ་གྲུབ་རྒོལ་བས་འདིར་ཅི་བྱས། །དེ་ཡིས་བརྗོད་པའི་ཉེས་པ་ཡིས། །དེ་ནི་མ་གྲུབ་འགལ་པ་མིན།

།ཞེ་ན་གཏན་ཚིགས་མ་གྲུབ་པ་ལ་སོགས་པའི་ལྟར་སྣང་བརྗོད་པ་ནི་རྒོལ་བའི་སྐྱོན་དུ་འགྱུར་རོ་ཞེས་སྦྱར་རོ། །དེ་ཅིའི་ཕྱིར་ཞེ་ན། དོན་མེད་པ་བརྗོད་པའི་ཕྱིར་རོ། །དེའང་རྟགས་ལྟར་སྣང་བརྗོད་པ་ནི་གཞན་ཕྱིར་རྒོལ་དག་ལ་རང་གི་འདོད་དོན་བསྒྲུབ་བྱ་སྒྲུབ་པའི་ནུས་པ་མེད་པའི་ཕྱིར་རོ། །བྱས་པས་སྒྲ་མི་རྟག་པར་སྒྲུབ་པའི་སྐབས་འདིར་ནམ་མཁའི་ཡོན་ཏན་ལ་གནོད་པ་བརྗོད་ཀྱང་རྒོལ་བའི་སྐྱོན་མ་ཡིན་ཏེ་བྱས་པས་རང་འདོད་པའི་མི་རྟག་པ་དེ་སྒྲུབ་ནུས་པའི་ཕྱིར་རོ། ། གསུམ་པའི་མི་འདོད་པ་བཀག་པས་འདོད་པ་ལ་གནོད་ན་ཧ་ཅང་ཐལ་བ་ནི་གལ་ཏེ་བྱས་པའི་རྟགས་ཀྱིས་སྒྲའི་སྟེང་དུ་མི་རྟག་པ་ཡང་འགོག་པར་འགྱུར་ཏེ། དེའི་ཆོས་ནམ་མཁའི་ཡོན་ཏན་བཀག་པའི་ཕྱིར་རོ། །མ་ངེས་པ་མིན་ཏེ་ཆོས་ཅན་གཅིག་གི་ཆོས་ཡིན་པའི་ཕྱིར་རོ་ཞེ་ན་མ་ཡིན་ཏེ་བསྟན་བཅོས་ལ་ལར་ནམ་མཁའི་ཡོན་ཏན་ལ་སོགས་པ་འགའ་ཞིག་སྒྲའི་སྟེང་དུ་རིགས་པ་མིན་པས་དེ་རྟགས་ཀྱིས་བཀག་པ་ནི་རིགས་པར་སྨྲ་བའི་མི་རྟག་པ་ལ་སོགས་པ་གཞན་དག་ཀྱང་རྟགས་དེས་འགོག་པར་བྱེད་དོ་ཞེས་ཟེར་བ་ནི་རྒྱལ་བོའི་ལུགས་ཡིན་ཏེ་དེ་ནི་གཅིག་གིས་གནོད་པ་བྱས་ན་དེའི་འབྲེལ་བ་གཞན་དུ་མ་ལའང་གནོད་པ་བྱེད་པའི་ཕྱིར་རོ། ། དེས་ནས་རྟགས་གཅིག་གིས་གཞི་གཅིག་གི་སྟེང་དུ་འབྲེལ་མེད་འགོག་པ་དང་འབྲེལ་བ་ཅན་སྒྲུབ་པ་ལ་སྐྱོན་མེད་དོ། །གསུམ་པ་སྦྱིའི་དོན་བསྡུ་བ་ནི་གལ་ཏེ་ལུང་གི་དོན་གཅིག་ལ་གནོད་ན་ཐམས་ཅད་ལ་གནོད་པའི་ལུང་དོན་ཐམས་ཅད་ཀྱིས་རྟགས་ལ་ཁྱབ་པ་དགོས་སོ་ཞེ་ན། མ་ཡིན་ཏེ་བསྟན་བཅོས་ཀྱི་དོན་ཐམས་ཅད་བསྒྲུབ་བྱ་ཉིད་དང་མཚུངས་པར་བྱས་ནས་དཔེའི་སྟེང་དུ་དེ་དག་གིས་ཁྱབ་པ་བསྟན་པའི་སྒྲུབ་བྱེད་ནི་སུས་ཀྱང་བརྗོད་པར་ནུས་པ་མ་ཡིན་ཏེ་མི་སྲིད་པའི་ཕྱིར་རོ། །མི་སྲིད་པ་དེས་ན་ལུང་ཁས་ལེན་པ་ཀུན་དུ་བསྒྲུབ་བྱ་དང་སྒྲུབ་བྱེད་ཀྱི་རྣམ་བཞག་འདི་ཉམས་པ་སྟེ་མི་སྲིད་པར་འགྱུར་རོ།

།བཞི་པ་སྤྱིའི་རྩོད་སྤང་ལ་གཉིས་ཏེ། འགལ་བ་ལ་མི་འཁྲུལ་བ་སྐྱོན་མིན་པར་ཐལ་པའི་རྩོད་སྤང་དང། བསྟན་བཅོས་ལ་གནོད་པས་འགལ་བར་འདོད་པའི་རྩོད་པ་སྤང་བའོ། དང་པོ་ནི་གལ་ཏེ་བསྟན་བཅོས་དང་འགལ་ཡང་སྒྲུབ་བྱེད་སྐྱོན་མེད་ཡིན་ན་འགལ་བ་ལ་མི་འཁྲུལ་བ་ཅན་ཡང་སྒྲུབ་བྱེད་ཀྱི་སྐྱོན་དུ་མི་འགྱུར་ཏེ་མཚུངས་པའི་ཕྱིར་རོ། །གལ་ཏེ་འགལ་བ་ལ་མི་འཁྲུལ་བ་ཆོས་ཅན་གཅིག་གི་སྟེང་དུ་རྟགས་གཞན་གྱིས་གྲུབ་པའི་དོན་དང་འགལ་བས་གྲུབ་པའི་སྐྱོན་དུ་འགྱུར་ན། འདིར་ཡང་ཆོས་ཅན་གཅིག་ལ་རྗེས་དཔག་དང་ལུང་ཚད་མ་འགལ་བས་སྐྱོན་དུ་འགྱུར་རོ་ཞེ་ན། མ་ཡིན་ཏེ་འདིར་ཆོས་ཅན་སྤྱི་ལྟ་བུ་གཅིག་ལ་རྟགས་གཉིས་ཀྱིས་བསྒྲུབས་པའི་ཚེ་ཆོས་ཡུལ་ཐམས་ཅད་དུ་ཁྱབ་པ་དང་མ་ཁྱབ་པའི་འགལ་བ་གཉིས་པོ་དག་སྤྱི་གཅིག་ལ་འཚོག་ཏུ་མི་རུང་བའི་ཕྱིར་ཆོས་འགལ་པ་ངེས་པ་གཉིས་སྒྲུབ་པ་དང་ཡུལ་ཐམས་ཅད་དུ་ཁྱབ་པ་དང་མ་ཁྱབ་པ་གཉིས་ཕན་ཚུན་གནོད་པར་འགྱུར་ཏེ་རྟག་མི་རྟག་བཞིན་ནོ། གལ་ཏེ་སྦྱི་དེ་ཡུལ་ཐམས་ཅད་དུ་ཁྱབ་པ་གྲུབ་ན་མ་ཁྱབ་པ་མི་འགྲུབ་ལ་མ་ཁྱབ་པ་གྲུབ་ནའང་ཁྱབ་པ་མི་འགྲུབ་པ་མ་ཡིན་ནམ་ཞེ་ན་མ་ཡིན་ཏེ་འདི་གཉིས་ཀ་སྒྲུབ་པ་ལ་ལུང་ལ་བརྟེན་པའི་ཚུལ་གསུམ་ཚང་བའི་ཕྱིར་རོ། བྱས་པས་སྒྲ་མི་རྟག་པར་སྒྲུབ་པའི་སྐབས་འདིར་ནི་འགལ་བ་མི་འཁྲུལ་བའི་བསྒྲུབ་བྱ་དེ་འདྲ་བའི་འགལ་པ་སྟེ་མི་རྟག་པ་དང་ནམ་མཁའི་ཡོན་ཏན་གཉིས་སྒྲ་གཅིག་གི་སྟེང་དུ་གྲུབ་པ་ཡོད་པ་མ་ཡིན་ཏེ་རྗེས་དཔག་ཚད་མས་བསལ་བ་ཉིད་ཀྱིས་ལུང་གིས་སྒྲའི་སྟེང་དུ་ནམ་མཁའི་ཡོན་ཏན་ཐེ་ཚོམ་གྱི་ཡུལ་དུའང་བསྒྲུབ་མི་ནུས་པའི་ཕྱིར་རོ། །དེས་ནས་འགལ་བ་ལ་མི་འཁྲུལ་བའི་རྟགས་གཉིས་སྟོབས་མཚུངས་པ་གཅིག་གིས་གཅིག་ལ་གནོད་མི་ནུས་ལ་ལུང་དང་རྗེས་དཔག་གཉིས་སྟོབས་མི་མཚུངས་པས་རྗེས་དཔག་གིས་ལུང་ལ་གནོད་པ་ཡིན་ནོ། །གལ་ཏེ་ལྷའི་མིག་དང་ལྡན་པས་བྱས་པའི་བསྟན་བཅོས་ལ་རྗེས་དཔག་གིས་མི་གནོད་པས་སྟོབས་མཚུངས་ལ་དེའི་ཕྱིར་འགལ་བ་ལ་མི་འཁྲུལ་བར་འགྱུར་རོ་ཞེ་ན།

མ་ཡིན་ཏེ་དེའི་ཚེ་བསྟན་བཅོས་ཀྱིས་རྗེས་དཔག་དང་འགལ་བ་ཁས་མི་ལེན་པའི་ཕྱིར་རོ། །གང་གི་ཚེ་བསྟན་བཅོས་ཀྱིས་དབང་པོའི་ཡུལ་རྫུན་པར་སྟོན་པ་དང་རང་བཞིན་སྐྱེ་བྲལ་ལ་སོགས་པས་འབྲས་བུའི་རྗེས་དཔག་འགོག་པ་ནི་ཐ་སྙད་པའི་ཚད་མ་ལས་འདས་པ་ཡིན་ནོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། སྒྲའི་ཆོས་དེ་དག་ལས་མི་རྟག་པ་གྲུབ་པ་གནོད་བྱ་དང་ནམ་མཁའི་ཡོན་ཏན་བཀག་པ་གནོད་བྱེད་མིན་ཞིང༌། མི་རྟག་པ་དང་ནམ་མཁའི་ཡོན་ཏན་ལ་འབྲེལ་བ་མེད་ཀྱང་བྱས་པས་ནམ་མཁའི་ཡོན་ཏན་བཀག་ན་རྟགས་དང་དམ་བཅའ་ལ་གནོད་པ་ཡིན་ཏེ། བསྟན་བཅོས་ཀྱི་དོན་བསླད་པའམ་བཀག་པའི་ཕྱིར་རོ་ཞེ་ན། འདི་དགག་པ་ལ་གསུམ་ལས། དང་པོ་ཧ་ཅང་ཐལ་བ་ནི་འོ་ན་དྲི་ལ་སའི་ཡོན་ཏན་བཀག་པ་ལ་སོགས་པ་ཆོས་ཅན་ཐམས་ཅད་ལ་གནོད་པས་ཀྱང་བྱས་པའི་རྟགས་ལ་གནོད་པར་འགྱུར་ལ། རྩོལ་བྱུང་ལ་སོགས་པའི་རྟགས་ཐམས་ཅད་ཀྱིས་ནམ་མཁའི་ཡོན་ཏན་བཀག་ན་ཡང་བྱས་པའི་རྟགས་ལ་གནོད་པར་འགྱུར་ཏེ། བསྟན་བཅོས་ཀྱི་དོན་བཀག་པའོ་ཕྱིར་རོ། ། གཉིས་པ་དེའི་ལན་དགག་པ་ནི། གལ་ཏེ་ཆོས་ཅན་སྒྲ་དེ་ལ་ནམ་མཁའི་ཡོན་ཏན་འབྲེལ་ནས་ཡོད་པ་དེས་ན་སྟེ་དེའི་ཕྱིར་ཆོས་ཅན་སྒྲ་དེ་ཉིད་ལ་རྟགས་བྱས་པ་དེ་ཉིད་ཀྱིས་ནམ་མཁའི་ཡོན་ཏན་བཀག་ན་རྟགས་ལ་གནོད་པ་འགྱུར་རོ་ཞེ་ན། མ་ཡིན་ཏེ་དེའི་ཚེ་ནམ་མཁའི་ཡོན་ཏན་བསྒྲུབ་བྱ་མ་ཡིན་པའི་ཕྱིར་རོ། ། མ་ངེས་པ་མིན་ཏེ་གཏན་ཚིགས་ཀུན་རང་རང་གིས་བསྒྲུབ་བྱ་ལ་ལྟོས་ནས་དེ་སྒྲུབ་ནུས་པའི་ཡོན་ཏན་དང་མི་ནུས་པའི་སྐྱོན་དཔྱོད་པའི་ཕྱིར་རོ། །བསྒྲུབ་བྱ་མ་ཡིན་པ་ལ་ལྟོས་ནས་སྐྱོན་ཡོན་འཇོག་ན་རྟགས་ཡང་དག་དང་ལྟར་སྣང་གཉིས་ཀ་མེད་པར་འགྱུར་རོ། །གསུམ་པ་མཇུག་བསྡུ་བའི་སྒོ་ནས་ཉེས་པ་དེ་འབྱུང་བར་བསྟན་པར་ནི། ཁྱོད་ནམ་མཁའི་ཡོན་ཏན་བཀག་པས་མི་རྟག་པའང་བཀག་པར་འདོད་པ་ནི། འདིར་འབྲེལ་པའི་སྟོབས་ཀྱིས་མ་ཡིན་གྱི་བསྟན་བཅོས་ལ་གནོད་པ་ཁོ་ནའི་སྒོ་ནས་སྐྱོན་དུ་འགྱུར་བ་ཡིན་ན།

དེ་ནི་རྩོལ་བྱུང་ལ་སོགས་པ་རྟགས་གཞན་གྱིས་དྲི་ལ་སོགས་པའི་ཆོས་ཅན་གཞན་ལ་སའི་ཡོན་ཏན་ལ་སོགས་པ་བཀག་པས་ཀྱང་བྱས་པའི་རྟགས་ལ་གནོད་པར་འགྱུར་ཏེ། བསྟན་བཅོས་ལ་གནོད་པར་མཚུངས་པའི་ཕྱིར་རོ་ཞེས་པ་ནི། མང་ན་བསྒྲུབ་བྱ་ཞེས་པའི་ཚིགས་བཅད་གཅིག་གོ །གཉིས་པ་མདོའི་འགྲེལ་བ་བྱེད་པ་ལུང་དོན་མ་ལུས་པ་བསྒྲུབ་བྱར་འདོད་པ་དགག་པ་ལ་གསུམ་སྟེ། ཧ་ཅང་ཐལ་བས་དགག་པ་དང༌། དེའི་ལན་དགག་པ་དང༌། རང་ཉིད་ཀྱི་སྒྲ་དོན་མེད་དུ་ཐལ་བའོ། །དང་པོ་ནི་ཁ་ཅིག་ན་རེ། གལ་ཏེ་སྒྲ་ནམ་མཁའི་ཡོན་ཏན་དུ་སྟོན་པའི་བསྟན་བཅོས་རྒོལ་བས་ཚད་མར་ཁས་བླངས་པའི་ཕྱིར་བསྟན་བཅོས་དེ་ལས་བཤད་པ་མཐོང་བའི་ནམ་མཁའི་ཡོན་ཏན་ལ་སོགས་པའི་ཆོས་མ་ལུས་པ་བྱས་པའི་རྟགས་ཀྱིས་ཀྱང་སྒྲུབ་དགོས་པ་ཡིན་ནོ།། དེ་ལྟར་མ་ཡིན་ན་བསྟན་བཅོས་ཚད་མར་ཁས་བླངས་པ་དོན་མེད་དུ་ཐལ་བའི་ཕྱིར་རོ། །དེས་ན་བསྟན་བཅོས་ཀྱི་ཆོས་གཅིག་བཀག་ན་ཡང་རྟགས་འགལ་བར་འགྱུར་རོ་ཞེ་ན། དེ་ལྟར་ན་དཔེ་མ་གྲུབ་པ་དང་རྟགས་མ་གྲུབ་པ་ལ་སོགས་པ་ཐམས་ཅད་རྒོལ་བའི་བསྒྲུབ་བྱར་འགྱུར་ཏེ། དེ་དག་ཀྱང་འགའ་ཞིག་གི་ཚེ་བསྟན་བཅོས་ཀྱི་བརྗོད་བྱ་ཡིན་པའི་ཕྱིར་རོ། །མདོར་ན་དེ་དག་ལ་མ་གྲུབ་ལ་སོགས་པའི་སྐྱོན་བརྗོད་པར་མི་རིགས་ཏེ་མ་གྲུབ་པ་ནི་དམ་བཅའི་ཡོན་ཏན་ཡིན་པའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ལས་དང་པོ་འདོད་པའམ་ཚིག་ཕྲད་སྨོས་པས་དེ་ལྟར་མི་འགྱུར་བའི་ལན་དགག་པ་ནི་གལ་ཏེ་སྒྲུབ་བྱེད་ཉིད་དུ་བརྗོད་པའི་དཔེ་དང་རྟགས་མ་གྲུབ་པ་ནི་དམ་བཅའ་མ་ཡིན་ཏེ། དེ་དག་ལ་དེའི་ཚེ་བསྒྲུབ་བྱ་ཁོ་ནར་འདོད་པ་མེད་པའི་ཕྱིར་རོ། །མ་ངེས་པ་མིན་ཏེ་བསྒྲུབ་བྱ་ཡིན་པ་ལ་བསྒྲུབ་བྱ་ཁོ་ནར་འདོད་པ་དགོས་སོ་ཞེས་མཚན་ཉིད་ཀྱི་སྐབས་སུ་སྨོས་པའི་ཕྱིར་རོ་ཞེ་ན་མ་ཡིན་ཏེ། དཔེ་མ་གྲུབ་པ་ལ་སོགས་པ་བསྒྲུབ་བྱར་ཐལ་ཞེས་པ་ནི་བསྒྲུབ་བྱ་ཁོ་ནར་འདོད་པ་ཞེས་པའི་ཚིག་གིས་ལྡོག་པའམ་དགག་པར་ནུས་པ་མ་ཡིན་ཏེ།

དེ་རིགས་པས་ཐོབ་པའི་ཕྱིར་རོ། །འདི་ལྟར་བསྟན་བཅོས་ཀྱི་དོན་ཐམས་ཅད་ནི་བསྒྲུབ་བྱ་ཡིན་ཏེ། བསྟན་བཅོས་ཁས་བླངས་པའི་ཕྱིར་ཞེས་པའི་རིགས་པས་གྲུབ་པ་ཡིན་ནོ། །དཔེར་ན་སྒྲ་འཛིན་མངོན་སུམ་ཚིག་གིས་མི་བཟློག་པ་བཞིན་ནོ། །རིགས་པར་སྟོན་པའི་ཚིག་གིས་ཀྱང་མི་བཟློག་ཏེ། དེ་ཉིད་རིགས་པ་དང་མཐུན་པར་འཇུག་པའི་ཕྱིར་རོ། ། གཉིས་པ་སྒྲུབ་འདོད་མེད་པས་བསྒྲུབ་བྱར་མི་འགྱུར་བའི་ལན་དགག་པ་ནི། གལ་ཏེ་དཔེ་མ་གྲུབ་པ་ལ་སོགས་པ་རིགས་པས་གྲུབ་པའི་དམ་བཅའ་ཡང་མ་ཡིན་ལ་རྒོལ་བས་བསྒྲུབ་བྱར་མི་འདོད་པའི་ཡང་ཕྱིར་བསྒྲུབ་བྱ་མིན་ནོ་ཞེ་ན། འོ་ན་རྒོལ་བས་བསྒྲུབ་བྱར་མི་འདོད་པའི་ཕྱིར་ལུང་གི་ཆོས་དཔེ་མ་གྲུབ་པ་ལ་སོགས་པ་ལས་གཞན་དུ་གྱུར་པ་ནམ་མཁའི་ཡོན་ཏན་ཡང་བསྒྲུབ་བྱ་མིན་པར་འགྱུར་རོ། །དེ་ལྟར་འདོད་པ་དེའི་ཚེ་བསྒྲུབ་བྱ་མིན་པའི་ནམ་མཁའི་ཡོན་ཏན་ལ་གནོད་པས་བྱས་པའི་གཏན་ཚིགས་ཅི་ཞིག་འགལ། གལ་ཏེ་སྒྲ་ནམ་མཁའི་ཡོན་ཏན་ཡིན་པ་ནི་ལུང་གིས་གྲུབ་པར་མ་ཟད་རིགས་པས་ཀྱང་གྲུབ་ཏེ། འདི་ལྟར་སྒྲ་ནམ་མཁའི་ཡོན་ཏན་མ་ཡིན་སྒྲ་གང་དུ་སྐྱེས་པའི་གནས་དེ་ཁོ་ནར་ཐོས་པར་འགྱུར་བ་ལས་གཞན་དུའང་ཐོས་པའི་ཕྱིར་རོ། །གཞན་དུ་ཐོས་པའི་རྒྱུ་མཚན་ནི་གཞན་གྱི་ནམ་མཁའ་སྒྲའི་ཡོན་ཏན་དང་ལྡན་པ་ལས་ཡིན་ཞེས་ཟེར་རོ། །ཡུལ་གཞན་དུ་སྒྲ་དེ་མི་ཐོས་ཏེ་ཡུལ་དེ་ཉིད་དུ་འཛིན་པར་མཐོང་བའི་ཕྱིར་གཟུགས་བཞིན་ནོ། །འོ་ན་ཐག་རིང་ན་འདུག་པས་ཀྱང་ཐོས་པ་དང་འགལ་ཞེ་ན། འོ་ན་གཟུགས་ཀྱང་ནམ་མཁའི་ཡོན་ཏན་དུ་འགྱུར་ཏེ་ཐག་རིང་ན་འདུག་པས་ཀྱང་མཐོང་བའི་ཕྱིར་རོ། །གཞན་ཡང་ཡོན་ཏན་ཅན་གྱི་ནམ་མཁའ་གཅིག་ཡིན་ན་ཡུལ་འདིར་བརྗོད་པའི་སྒྲ་ཡང་ནམ་མཁའ་གང་དུ་ཁྱབ་པར་ཐོས་པར་འགྱུར་ན་ནམ་མཁའ་དུ་མ་ཡིན་ན་ཡུལ་འདིའི་སྒྲ་དེ་ཉིད་དུ་ཐོས་པར་འགྱུར་ཏེ། ཡུལ་འདིའི་སྒྲ་ནི་ཡུལ་འདིའི་ནམ་མཁའི་ཡོན་ཏན་ཡིན་པའི་ཕྱིར་རོ། ། གསུམ་པར་རང་ཉིད་ཀྱི་སྒྲ་དོན་མེད་པར་ཐལ་བ་ནི།

ཕྱོགས་ཀྱི་མཚན་ཉིད་རིགས་མི་མཐུན་གཅོད་པ་ལས་ཕྱི་རོལ་ཏུ་གྱུར་པའི་ལོ་ཏོག་སེལ་པའི་དོན་ཅན་གྱི་རང་ཉིད་ཀྱི་སྒྲ་མཚན་ཉིད་ཀྱི་སྐབས་སུ་སྨོས་པའང་དོན་མེད་དུ་འགྱུར་ཏེ་དེས་བསྟན་བཅོས་མཁན་པོའི་འདོད་པ་རྒོལ་བའི་བསྒྲུབ་བྱ་ཡིན་ནམ་སྙམ་པའི་ལོག་ཏོག་མ་ཁེགས་པའི་ཕྱིར་རོ། །འདོད་པ་མི་ནུས་ཏེ་རང་ཉིད་ཀྱི་སྒྲ་ནི་ལོག་ཏོག་དེ་ལྟ་བུ་ཁོ་ན་བཟློག་པའི་དོན་དུ་བཀོད་པ་ཡིན་ཏེ། གཞན་འདོད་ཐམས་ཅད་བཟློག་ན་ཡང༌། །ཞེས་པ་ལ་སོགས་པའི་སྐབས་སུ་དེ་ལྟར་བཤད་པའི་ཕྱིར་རོ། ། གཉིས་པ་གཞན་ལུགས་དགག་པ་ལ་གསུམ་སྟེ་བསྟན་བཅོས་ལ་འདོད་པས་འཇུག་ལྡོག་བྱེད་ནུས་སོ་ཞེས་ཤེས་པའི་དོན་དུ་བཀོད་པར་འདོད་པ་དགག་པ་དང༌། གྲགས་པ་ཆོས་ཅན་དུ་ཤེས་པའི་དོན་དུ་བཀོད་པར་འདོད་པ་དགག་པ་དང༌། ཆོས་ཅན་བསྒྲུབ་བྱར་མ་ཡིན་པར་ཤེས་པའི་དོན་དུ་བཀོད་པར་འདོད་པ་དགག་པའོ། །དང་པོ་ལ་གསུམ་ཏེ། འགོག་བྱེད་ཀྱི་རིགས་པས་མདོར་བསྟན་པ་དང༌། རིགས་པས་དེ་རྒྱས་པར་བཤད་པ་དང༌། རང་ཉིད་ཀྱི་སྒྲ་དོན་མེད་དུ་ཐལ་བ་སྤང་བའོ། །དང་པོ་ནི་འདིར་རང་ཉིད་ཀྱི་སྒྲ་བཀོད་པའི་དགོས་པ་ནི། བསྟན་བཅོས་མང་པོ་ཡོད་པ་ལ་རྒོལ་བས་སྔར་འདོད་པ་ཙམ་གྱིས་ཁས་བླངས་པའི་བསྟན་བཅོས་དེ་རྩོད་པ་བྱེད་པའི་ཚེ་དོར་ནས་བསྟན་བཅོས་གཞན་ལ་འདོད་པ་ཙམ་གྱིས་འཇུག་པའམ་ཁས་བླངས་པར་ནུས་སོ་ཞེས་ཤེས་པར་བྱ་བའི་དོན་དུ་བཀོད་པ་ཡིན་ནོ་ཞེ་ན། འདིར་གང་ཟག་གཉིས་ལས་རྟོག་པ་དང་མི་ལྡན་པའི་དབང་དུ་བྱས་ནས་རྒོལ་བ་རང་ཉིད་ཀྱི་འདོད་པས་བསྟན་བཅོས་གཞན་དོར་ནས་གཞན་ལ་འཇུག་མི་ནུས་སམ་སྙམ་པའི་དོགས་པ་ཡོད་དམ་མེད། གཉིས་པ་ལྟར་ན་རང་ཉིད་སྨོས་པ་དོན་མེད་དུ་འགྱུར་ཏེ་ངག་འདི་ལ་གཅད་བྱ་མེད་པའི་ཕྱིར་རོ། །ཇི་སྐད་དུ་གཞན་དུ་སྦྱོར་བ་དོན་མེད་འགྱུར་ཞེས་པ་ལྟར་རོ། ། དང་པོ་ལྟར་ན་འོ་ན་གང་ཟག་འདིའི་འདོད་པ་ཙམ་གྱིས་བསྟན་བཅོས་ལ་བླང་དོར་བྱ་མི་ནུས་སམ་སྙམ་པའི་དོག་པ་ནི་རྒྱུུ་གང་ལས་སྐྱེས་པ་ཡིན་ཞེས་པ་དོགས་པའི་རྒྱུ་མེད་པས་དོགས་པ་མི་སྲིད་ཅེས་པའི་དོན་ཏོ།

།གཉིས་པ་ལ་གཉིས་ལས་དང་པོ་རྟོག་ལྡན་གྱི་འཇུག་པ་ཚད་མ་ལ་ལྟཽས་པར་བསྟན་པ་ནི། གལ་ཏེ་ལུང་གི་དོན་ལ་ཚད་མས་གནོད་དམ་མི་གནོད། གཉིས་པ་ལྟར་ན་རྟོག་ལྡན་ལུང་སྒྲུབ་བྱེད་དུ་འཛིན་པ་ཚིག་གིས་བཟློག་མི་ནུས་ཏེ་མིག་གིས་གཟུགས་མཐོང་བའི་ཚིག་གིས་བཟློག་མི་ནུས་པ་བཞིན་ཞེས་པ་ནི་དེ་ནི་ཚད་མས་ཞེས་པའི་རྐང་པ་གཉིས་སོ། །དང་པོ་ལྟར་ན་ཚིག་གིས་ལུང་ཁས་ལེན་དུ་གཞུག་པར་མི་ནུས་ཏེ་མཁས་པ་ལོག་པའི་ལམ་དུ་ཚིག་གིས་བཀྲི་བར་མི་ནུས་པ་བཞིན་ཞེས་པ་ནི་གལ་ཏེ་ཚད་མས་ཞེས་པའི་རྐང་པ་གཉིས་སོ། །དེས་ན་རིགས་པའི་རྗེས་སུ་འབྲང་བ་ནི་འདོད་པ་ཙམ་གྱིས་བསྟན་བཅོས་གཞན་དོར་ནས་གཞན་ལེན་པ་མ་ཡིན་པས་རང་ཉིད་སྨོས་པ་དོན་མེད་པ་ཡིན་ཏེ། 

རྒྱན རྟོག་པ་སྔོན་བཅས་བྱེད་པ་ནི། །འདོད་པ་ཙམ་ལས་འཇུག་མ་ཡིན། །རྣམ་པར་དཔྱོད་བྱེད་སྐྱེས་བུ་ནི། །བློ་བཟང་གིས་ནི་དང་པོ་བརྟེན། །ཞེས་པ་ལྟར་རོ། །གཉིས་པ་རྟོག་པ་དང་མི་ལྡན་པའི་འཇུག་པ་རང་གི་འདོད་པ་ཙམ་ལ་བརྟེན་པ་ནི་དེ་དག་སྔར་ཡང་ཞེས་པའི་ཚིགས་བཅད་གཅིག་སྟེ་བླུན་པོ་དག་ནི་མ་བརྟགས་པར་ཁས་ལེན་ཞིང་དེ་དོར་ནས་ཡང་མི་བརྟག་པ་གཞན་ཁས་ལེན་པར་མྱོང་བས་གྲུབ་པའི་ཕྱིར། དེ་ལའང་རང་ཉིད་ཀྱི་སྒྲ་དོན་མེད་པ་ཡིན་ནོ། །ཞེས་པའི་དོན་དོ། །དེ་སྐད་དུའང། རྒྱན་ གལ་ཏེ་རྟོག་ལྡན་མིན་ན་ནི། །འདོད་ཉིད་དེའི་རྒྱུ་མཚན་ཏེ། །དེའི་དང་པོ་ཁས་ལེན་པ། །དེ་ཙམ་གྱིས་ནི་ཞུགས་པའི་ཕྱིར། ། དེས་ན་གཉིས་པ་གསུམ་པ་ཡང༌། །དེ་བཞིན་དུ་ནི་འགྱུར་བ་ཡིན། ཞེས་སོ། །གསུམ་པ་རང་ཉིད་ཀྱི་སྒྲ་དོན་མེད་དུ་ཐལ་བ་སྤང་བ་ནི། །གལ་ཏེ་ཕྱོགས་ཀྱི་མཚན་ཉིད་ནི་མ་ཁྱབ་པ་དང་ཁྱབ་ཆེས་པ་སྤང་བའི་དོན་དུ་བརྗོད་པ་ཡིན་ལ་བསྟན་བཅོས་མཁན་པོའི་འདོད་པ་ལ་ཁྱབ་ཆེས་པ་ནི་འདོད་པ་སྨོས་པ་ཉིད་ཀྱིས་སྤངས་པ་ཡིན་ཏེ་དེ་དག་ལ་རྒོལ་བའི་དཔག་འདོད་མེད་པའི་ཕྱིར་རོ། །དེས་ན་བསྟན་བཅོས་ལ་ཁྱབ་ཆེས་བ་སྤང་བའི་དོན་དུ་རང་ཉིད་ཀྱི་སྒྲ་སྨོས་པ་དོན་མེད་དུ་འགྱུར་རོ་ཞེས་ན། འོག་ཏུ་ལོག་པར་རྟོག་པ་ཞེས་པ་སྟེ་ཁ་ཅིག་ན་རེ་བསྟན་བཅོས་མཁན་པོའི་འདོད་པ་ནི་རྒོལ་བས་ཅིས་ཀྱང་བསྒྲུབ་བྱར་འདོད་དགོས་ཏེ་བསྟན་བཅོས་ཁས་བླངས་པའི་ཕྱིར་རོ། །དེས་ན་བསྟན་བཅོས་ལ་གནོད་ན་རྟགས་ཀྱི་སྐྱོན་ཡིན་ནོ་ཞེས་ཟེར་བའི་ལོག་པར་རྟོག་པ་མཐོང་བ་ཡིན་ནོ། །དེ་བསལ་བའི་ཕྱིར་མཚན་ཉིད་ཀྱི་སྐབས་འདིར་སློབ་དཔོན་གྱིས་རང་ཉིད་ཀྱི་སྒྲ་སྨོས་པ་མཛད་དོ། །དེས་ལོག་རྟོག་ཇི་ལྟར་སེལ་ཞེ་ན་རྒྱུ་མཚན་གསུམ་གྱིས་ཡིན་ཏེ་གོང་དུ་འདོད་གནོད་མེད་དང་ཞེས་པ་སྟེ་བསྟན་བཅོས་ལ་གནོད་ཀྱང་བྱས་པའི་རྟགས་འགལ་བར་མི་འགྱུར་ཏེ་རང་འདོད་པའི་བསྒྲུབ་བྱ་ལ་གནོད་པ་མེད་པའི་ཕྱིར་

རོ། །ནམ་མཁའི་ཡོན་ཏན་དེ་བསྒྲུབ་བྱའང་མ་ཡིན་ཏེ་དེ་རྟགས་ཀྱི་ནུས་ཡུལ་དངོས་ཀྱང་མ་ཡིན་ལ་དེ་ཁྱབ་བྱེད་ཀྱང་མེད་པའི་ཕྱིར་རོ། །དེ་ལྟར་མ་ཡིན་ཡང་བསྟན་བཅོས་ཁས་བླངས་པས་དེའི་དོན་ཐམས་ཅད་བསྒྲུབ་བྱ་ཡིན་ན་ཐུག་པ་མེད་པར་འགྱུར་ཏེ་དཔེ་དང་གཏན་ཚིགས་མ་གྲུབ་པའང་བསྒྲུབ་བྱར་ཐལ་བའི་ཕྱིར་ རོ། ། ཡང་ན་རང་གི་བསྒྲུབ་བྱ་ལ་མི་གནོད་ཀྱང་ནམ་མཁའི་ཡོན་ཏན་ལ་སོགས་པའི་ཆོས་འགའ་ཞིག་བཀག་པས་འགལ་བ་འགྱུར་ན་རྟགས་ཡང་དག་མི་སྲིད་པར་འགྱུར་ཏེ་བྱས་པ་ལ་སོགས་པ་ཡང་རྟག་པ་ལ་སོགས་པ་དང་འགལ་བ་བསྒྲུབ་པར་བྱེད་པའི་ཕྱིར་རོ། །གཉིས་པ་གྲགས་པ་ཆོས་ཅན་དུ་ཤེས་པའི་དོན་དུ་བཀོད་པར་འདོད་པ་དགག་པ་ལ་གཉིས་ལས་དང་པོ་འདོད་པ་བརྗོད་པ་ནི་གཞུང་ལུགས་ཀྱིས་ཞེས་པའི་ཚིགས་བཅད་གཅིག་སྟེ་ཁ་ཅིག་ན་རེ། རང་ཉིད་སྨོས་པའི་དགོས་པ་ནི་གཞན་ཡིན་ཏེ་རྩོད་པའི་བསྟན་བཅོས་མཁན་པོས་བཏགས་པའི་ནམ་མཁའི་ཡོན་ཏན་ལ་སོགས་པའི་ཆོས་དང་ལྡན་པའི་ཆོས་ཅན་དེ་རྩོད་གཞི་ཡིན་པ་སྤངས་ནས་རང་ཉིད་ལ་དང་པོ་ནས་ཡོད་པར་གྲགས་པའམ་གྲུབ་པའི་ཆོས་མི་རྟག་པ་ལ་སོགས་པ་དང་ལྡན་པའི་ཆོས་ཅན་དེ་རྩོད་གཞིར་གཟུང་ངོ་ཞེས་ཤེས་པར་བྱ་བའི་དོན་དུ་རང་ཉིད་ཀྱི་སྒྲ་བརྗོད་དོ་ཞེས་པཎྜི་ཏ་གཞན་དག་ཟེར་རོ། །གཉིས་པ་དེ་དགག་པ་ནི་དེ་ལྟ་བུའི་དོན་དུ་རང་ཉིད་ཀྱི་སྒྲ་བཀོད་པར་དོན་མེད་པ་ཡིན་ཏེ་རྩོད་པའི་རྟེན་རབ་ཏུ་གྲགས་པའི་ཆོས་ཅན་ནི་གྲུབ་ཟིན་པའི་ཕྱིར་རོ། །དེ་ཅིའི་ཕྱིར་ཞེ་ན། རྩོད་པའི་སྐབས་སུ་རྟག་མི་རྟག་ལ་སོགས་པའི་ཁྱད་པར་ལ་དཔྱོད་པའི་ཕྱིར་རོ། །མ་ངེས་པ་མིན་ཏེ་མ་གྲུབ་ན་ཁྱད་པར་ལ་དཔྱོད་པ་འགལ་བའི་ཕྱིར་རོ། །བསྟན་བཅོས་མཁན་པོས་རང་གི་འདོད་པས་བཏགས་པའི་ནམ་མཁའི་ཡོན་ཏན་དང་རྣམ་དབྱེ་ལས་སྐྱེས་པ་ལ་སོགས་པའི་ཁྱད་པར་ཅན་གྱི་སྒྲའི་དངོས་པོ་རྣམས་ལ་རྟག་མི་རྟག་ལ་སོགས་པའི་ཁྱད་པར་རྣམས་ལ་རྩོད་པ་མིན་ཏེ་ཚུལ་དེ་ལྟ་བུ་དང་ལྡན་པའི་གཞི་ཆོས་ཆོས་ཅན་ཚད་མས་མ་གྲུབ་པའི་ཕྱིར་རོ།

།སྒྲ་ཙམ་ཞིག་གྲུབ་པ་ནི་གྲགས་པའི་ཆོས་ཅན་ཡིན་ལ་བསྟན་བཅོས་མཁན་པོ་ནི་བཏགས་པའི་ཆོས་ཀྱིས་ཁྱད་པར་དུ་བྱས་པའི་སྒྲ་ཆོས་ཅན་དུ་འདོད་པས་དེ་མ་གྲུབ་པ་ཡིན་ནོ། །གསུམ་པ་ཆོས་ཅན་བསྒྲུབ་བྱ་མ་ཡིན་པར་ཤེས་པའི་དོན་དུ་བཀོད་པར་འདོད་པ་དགག་པ་ལ་གཉིས་ཏེ། འགོག་བྱེད་ཀྱི་རིགས་པ་མདོར་བསྟན་པ་དང་རྒྱས་པར་བཤད་པའོ། །དང་པོ་ནི་ཁ་ཅིག་ན་རེ་ཅི་སྟེ་ཆོས་ཅན་ནི་རྒོལ་བ་རང་ཉིད་ལ་གྲུབ་ཟིན་པ་གཅིག་ཡིན་པར་རང་ཉིད་ཀྱི་སྒྲས་བསྟན་པའི་ཕྱིར། ཆོས་ཅན་གྱི་ངོ་བོ་བསྒྲུབ་བྱ་མིན་པར་ཤེས་པའི་དོན་དུ་རང་ཉིད་ཀྱི་སྒྲ་བརྗོད་དོ་ཞེ་ན། མ་ཡིན་ཏེ་རྟོག་ལྡན་ལ་ཆོས་ཅན་བསྒྲུབ་བྱ་ཡིན་ནམ་སྙམ་པའི་དོགས་པ་མེད་པའི་ཕྱིར་རོ། །དེ་ཅིའི་ཕྱིར་ཞེ་ན་བསྒྲུབ་བྱ་རང་གི་ངོ་བོ་མ་གྲུབ་པ་ཁོ་ན་གཞན་ལ་བསྟན་པར་བྱ་བ་ཡིན་ནོ་ཞེས་བྱའི་ཚིག་འདི་ཉིད་ཀྱིས་གྲུབ་ཟིན་པའི་ཆོས་ཅན་དེ་བསྒྲུབ་བྱ་མ་ཡིན་པར་རྟོག་པའི་ཕྱིར་ཏེ། རྒྱན ་གང་ཞིག་གྲུབ་ཀྱང་སྒྲུབ་བྱེད་པའི། ། རྟོག་ལྡན་དེ་ནི་འགའ་ཡོད་མིན། །དེ་ཚེ་རྟོགས་པ་དེ་ཉིད་ནི། །ཇི་ལྟར་བསྒྲུབ་བྱར་རྟོགས་པར་འགྱུར། །ཞེས་པ་ལྟར་རོ། །གཉིས་པ་ལ་གསུམ་སྟེ་དེ་ཉིད་ཀྱི་ཕྱིར་ཚིག་ཕྲད་དགོས་པ་དང་ལྡན་པར་བསྟན་པར་དང༌། རྗེས་དཔག་སྤྱིའི་ཡུལ་ཅན་དུ་བསྟན་པས་ཀྱང་གྲུབ་པ་དང༌། རྗེས་འགྲོ་མེད་པ་གཞན་གྱི་ཉེས་པར་བསྟན་པའོ། །དང་པོ་ནི་གྲུབ་ཟིན་པ་ཆོས་ཅན་གྱི་ངོ་བོར་བསྟན་པ་དང༌། འགའ་ཞིག་མ་གྲུབ་ཀྱང་སྒྲུབ་བྱེད་ཀྱི་ངོ་བོར་བསྟན་པའི་རྟགས་མ་གྲུབ་པ་ལ་སོགས་པ་དག་བསྒྲུབ་བྱ་ཡིན་ནམ་སྙམ་པའི་དོགས་པ་ཡོད་པ་ཡིན་ན་མཚན་ཉིད་ཀྱི་སྐབས་སུ་བསྒྲུབ་བྱ་ཁོ་ནར་བསྟན་པ་ཞེས་བྱ་བའི་ཚིག་འདི་འབྲས་བུ་དང་བཅས་པར་འགྱུར་ཏེ་གཞན་གྱི་ལོག་རྟོག་དང་ཐེ་ཚོམ་བཟློག་པའི་ཕྱིར་རོ། །དེས་ནས་མཚན་ཉིད་ཀྱི་སྐབས་སུ་ངོ་བོ་ཁོ་ནར་བསྟན་པ་ཞེས་སྨོས་པ་ནི་གྲུབ་ཀྱང་སྒྲུབ་བྱེད་དུ་འདོད་པ་བསྒྲུབ་བྱ་ཡིན་ནམ་སྙམ་པ་བཟློག་པའི་དོན་ཁོ་ནར་བཀོད་པ་ཡིན་ནོ།

། གཉིས་པ་ནི་སློབ་དཔོན་གྱི་རྗེས་དཔག་སྤྱིའི་ཡུལ་ཅན་དུ་བཤད་པས་ཕྱོགས་ཀྱི་མཚན་ཉིད་ཀྱི་སྐབས་འདིར་རང་ཉིད་ཅེས་པའི་ཚིག་དེ་སྐད་མ་བརྗོད་ཀྱང་ཕྱོགས་ལ་འགལ་བ་སྟེ་ཆོས་ཅན་གྲུབ་ཟིན་པའམ་མ་གྲུབ་པ་བསྒྲུབ་བྱ་ཡིན་ནམ་སྙམ་པའི་དོགས་པ་ཅུང་ཟད་ཀྱང་མེད་དོ། །དེ་ཅིའི་ཕྱིར་ཞེ་ན། གལ་ཏེ་ཆོས་ཅན་བསྒྲུབ་བྱ་ཡིན་ན་ཡོད་པར་བསྒྲུབ་དགོས་ལ་དེ་ལྟར་ན་རང་གི་མཚན་ཉིད་བསྒྲུབ་བྱ་འགྱུར་ཏེ་ཡོད་པ་ནི་རང་མཚན་ཡིན་པའི་ཕྱིར་རོ། །འདོད་ན་རྟགས་རྗེས་འགྲོ་མེད་པའི་སྐྱོན་དུ་འགྱུར་རོ། །གལ་ཏེ་རྗེས་དཔག་སྤྱིའི་ཡུལ་ཅན་ཡིན་ན་དངོས་པོའི་ཡུལ་ཅན་དུ་འགལ་ལ་དངོས་པོའི་ཡུལ་ཅན་ཡིན་ན་ཡང་སྤྱིའི་ཡུལ་ཅན་དུ་འགལ་ལོ་ཞེ་ན། མི་འགལ་ཏེ་བུད་ཤིང་གི་འགྱུར་བའི་རྒྱུ་དྲོ་བའི་རེག་པའི་ཁྱད་པར་རྟོགས་པའི་ཆ་ནས་དངོས་པོའི་ཡུལ་ཅན་ཡིན་ལ་དེ་ཉིད་དཔེ་ལ་ཡོད་པ་དང་འདྲ་བར་རྟོགས་པའི་ཆ་ནས་སྤྱིའི་ཡུན་ཅན་ཡང་ཡིན་ནོ། །མངོན་སུམ་ནི་ཡུལ་དུས་གཞན་གྱིས་མེ་དང་འདྲ་བ་ལ་མ་ལྟོས་པར་རིགས་འདྲ་མི་འདྲ་ཐམས་ཅད་ལས་ལོག་པའི་དངོས་པོ་རྟོག་པའི་ཆ་ནས་རང་མཚན་གྱི་ཡུལ་ཅན་དུ་བཤད་དོ། །གསུམ་པ་རྗེས་འགྲོ་མེད་པ་གཞན་གྱི་ཉེས་པར་བསྟན་པ་ལ་གསུམ་ལས། དང་པོ་འདོད་པ་བརྗོད་པ་ནི་གལ་ཏེ་ཆོས་ཅན་ཉིད་བསྒྲུབ་བྱར་བྱས་ན་དེ་ལས་སྐྱོན་ཅིར་འགྱུར་ཞེས་དྲི་བའོ། ཆོས་ཅན་དེ་བསྒྲུབ་བྱར་མི་རུང་སྟེ། རྟགས་ཀྱིས་བསྒྲུབ་མི་ནུས་པའི་ཕྱིར་རོ། །དེ་ཅིའི་ཕྱིར་ཞེ་ན། རྟགས་ནི་ཆོས་ཅན་དང་བཅས་ནས་དཔེ་ལ་རྗེས་སུ་འགྲོ་བ་མེད་པའི་རྟགས་ལ་ཆོས་ཅན་གྱིས་ཁྱབ་པ་ངེས་པ་མེད་པའི་ཕྱིར་རོ་ཞེ་ན། །གཉིས་པ་དེ་དགག་པ་ནི། རྗེས་འགྲོ་མེད་པ་འདི་རྟགས་དང་དཔེ་དེ་དག་གི་རྟགས་ལ་ཁྱབ་པ་མེད་པ་དང་དཔེ་བསྒྲུབ་བྱས་སྟོང་པའི་སྐྱོན་མིན་ནམ། ཡིན་ན་དམ་བཅའི་མཚན་ཉིད་ཡན་ལག་ལས་ཕྱི་མ་སྟེ་ཕྱི་རོལ་དུ་གྱུར་པའི་རྟགས་དང་དཔེ་སྐྱོན་མེད་ལ་ལྟོས་ནས་བསལ་དགོས་པའི་ཕྱིར་ཕྱོགས་སྐྱོན་དུ་འདོད་པ་མིན་ནོ།

།གལ་ཏེ་རྟགས་ལ་སོགས་པའི་སྐྱོན་གྱིས་ཀྱང་མཐར་དམ་བཅའ་གྲུབ་པའི་གེགས་བྱེད་པའི་ཕྱིར་དེའི་སྐྱོན་ཡིན་ནོ་ཞེ་ན་དེ་ལྟར་ན་རྟགས་དང་དཔེ་ལ་སོགས་པའི་ཉེས་པ་ཐམས་ཅད་ཕྱོགས་ཀྱི་སྐྱོན་ཉིད་དུ་འགྱུར་ཏེ་ཐམས་ཅད་ཀྱིས་ཕྱོགས་དེ་འགྲུབ་པ་ལ་གནོད་པའི་ཕྱིར་རོ་འདོད་པར་མི་ནུས་ཏེ་གཞན་ལ་སྐྱོན་ཡོད་པས་གཞན་སྐྱོན་ཅན་དུ་འགྱུར་ན་ཧ་ཅང་ཐལ་བའི་ཕྱིར་རོ།། གསུམ་པ་དོན་བསྡུ་བ་ནི། དེའི་ཕྱིར་དེ་ཙམ་ཞེས་པའི་རྐང་པ་གསུམ་མོ།། གསུམ་པ་ཕྱོགས་ཀྱི་མཚན་ཉིད་རྒྱས་བསྡུས་བསྟན་པའི་དགོས་པ་ལ་བཞི་སྟེ། རྒྱས་པར་བསྟན་པའི་དགོས་པ་དང༌། བསྡུས་ནས་བསྟན་པའི་དགོས་པ་དང༌། ངེས་བཟུང་ལ་རྩོད་པ་སྤང་བ་དང༌། རང་ཉིད་སྨོས་པའི་དགོས་པ་བྱེ་བྲག་ཏུ་བསྟན་པའོ། །དང་པོ་ལ་གཉིས་ལས་དང་པོ་དགོས་པ་མདོར་བསྟན་པ་ནི། དེས་ན་རྟགས་ཀྱི་སྐྱོན་ནི་ཕྱོགས་ཀྱི་བསལ་བྱ་མ་ཡིན་ལ་ཕྱོགས་ཀྱི་སྐྱོན་ཡང་རྟགས་ཀྱི་བསལ་བྱ་མ་ཡིན་པས་དམ་བཅའི་སྐྱོན་ནི་དམ་བཅའི་མཚན་ཉིད་ཀྱིས་བསལ་བར་བྱ་བ་ཡིན་ནོ། ཞེས་སྟོན་པ་ནི་རྒྱུ་སོགས་ཞེས་པའི་ཚིགས་བཅད་གཅིག་སྟེ་སྦྱིར་མཚན་ཉིད་ཐམས་ཅད་ནི་མ་ཁྱབ་པ་དང་ཁྱབ་ཆེས་པ་སྤང་པའི་དོན་དུ་ཡིན་ལ་རྟགས་དེ་དང་པོའི་སྐྱོན་མི་བསལ་ཡང་དམ་བཅའ་སྐྱོན་མེད་དུ་འགྱུར་ཏེ་མ་ཁྱབ་ཁྱབ་ཆེ་གཉིས་དང་བྲལ་བའི་ཕྱིར་རོ་ཞེས་པའི་དོན་ཏོ། དེས་ན་རྟགས་དང་དཔེའི་སྐྱོན་སྤང་བའི་དོན་དུ་རང་ཉིད་ཀྱི་སྒྲ་སྨོས་པ་མ་ཡིན་ནོ། །གཉིས་པ་རྒྱས་པ་བཤད་ནི། འོ་ན་མ་ཁྱབ་པ་དང་ཁྱབ་ཆེས་པ་གཉིས་གང་དང་གང་གི་སེལ་ཞེ་ན། རང་ཉིད་ཚིག་ཕྲད་ཅེས་པ་ལ་སོགས་པའི་ཚིག་བཅད་གཅིག་གོ །གཉིས་པ་བསྡུས་ནས་བསྟན་པའི་དགོས་པ་ནི། བསྒྲུབ་བྱར་ཁས་བླངས་ཕྱོགས་མཚན་ཉིད་ཅེས་པ་སྟེ་རྒོལ་བས་བསྒྲུབ་བྱར་ཁས་བླངས་པ་ནི་ཕྱོགས་ཀྱི་མཚན་ཉིད་ཡིན་ནོ་ཞེས་པའི་དོན་ཏོ། །གལ་ཏེ་ངོ་བོ་ཁོ་ན་བསྟན་བྱ་བ། །བདག་ཉིད་འདོད་དང་མ་བསལ་བའོ། །ཞེས་སྔར་ཡང་སྒྲུབ་བྱེད་མཚན་ཉིད་བཤད་ལ་འདིར་ཡང༌།

བསྒྲུབ་བྱར་ཁས་བླངས་ཕྱོགས་མཚན་ཉིད༌། །ཅེས་ལན་གཉིས་བཤད་པ་མི་འཐད་དོ་ཞེ་ན། ཁ་ཅིག་ན་རེ་སྔ་མ་ནི་རྒྱས་པར་བསྟན་པ་ཡིན་ལ་འདི་ནི་མཇུག་བསྡུ་པ་ཡིན་ནོ་ཞེས་ཟེར་བ་མི་འཐད་དེ་སྔར་བསྒྲུབ་བྱའི་ངོ་བོ་ཙམ་ཞིག་བསྟན་ནས་འདིར་རྣམ་བཅད་དང་བཅས་པ་བསྟན་པའི་ཕྱིར་མཇུག་བསྡུ་བས་ཅི་ཞིག་བྱ། ཁ་ཅིག་ན་རེ་སྔ་མ་ནི་མདོ་མཛད་པའི་ལུགས་ཡིན་ལ་འདི་གཉིས་ཐ་དད་ཅེས་ཟེར་བའང་མི་འཐད་དེ་མཁས་པ་གཉིས་དགོངས་པ་གཅིག་པའི་ཕྱིར་རོ། །དེས་ནས་སྔ་མ་ནི་ཀུན་ལས་བཏུས་སུ་ལོག་རྟོག་སེལ་བ་གཙོ་བོར་བྱས་ནས་མཚན་ཉིད་སྔར་བསྟན་ལ་འདི་ནི་རིགས་པའི་སྒོར་རིགས་མི་མཐུན་སེལ་བ་གཙོ་བོར་བྱས་ནས་གཅིག་ཏུ་བསྡུས་ནས་བསྟན་པ་ཡིན་ནོ། །འདི་ཡང་རྒོལ་བས་ཁས་བླངས་པ་ཙམ་ལ་བྱས་ན་ངག་ཏུ་མ་སྨྲས་པའི་བསྒྲུབ་བྱ་ལ་མ་ཁྱབ་པས་ཁས་བླངས་པའི་དོན་ནི་དཔག་པར་འདོད་པ་ལ་ཟེར་བ་ཡིན་ནོ། །དེས་ན་རྒོལ་བས་བསྒྲུབ་བྱར་འདོད་པར་གྱུར་པ་ནི་བསྒྲུབ་བྱའི་མཚན་ཉིད་ཡིན་ཏེ་རིགས་མི་མཐུན་མཐའ་དག་བཅད་པའི་ཕྱིར་རོ། །འོ་ན་བསྟན་བཅོས་ཀྱི་དོན་ཡང་རྒོལ་བའི་བསྒྲུབ་བྱར་འགྱུར་ཏེ་དེས་བསྟན་བཅོས་ཚད་མར་ཁས་བླངས་པ་ཉིད་ཀྱིས་བསྒྲུབ་བྱར་འདོད་པ་ཡོད་པའི་ཕྱིར་རོ་ཞེ་ན། སྤྱིར་དེའི་ཚེ་བསྟན་བཅོས་ཚད་མར་ཁས་བླངས་མི་དགོས་ལ་གལ་ཏེ་བླངས་ཀྱང་བསྒྲུབ་བྱར་མི་འགྱུར་ཏེ། དེ་དག་ལ་བྱས་པ་ལ་སོགས་པའི་རྟགས་ཀྱི་དཔག་འདོད་མེད་པའི་ཕྱིར་རོ། །འོ་ན་དེས་རིགས་མི་མཐུན་གྲུབ་ཟིན་པ་ལ་སོགས་པ་དེ་རྣམས་ལ་ནི་ཕྱོགས་ཀྱི་མཚན་ཉིད་དེ་མེད་པའི་ཕྱིར་རོ། །དེ་ཅིའི་ཕྱིར་ཞེ་ན་བསལ་བ་ཞུགས་ནས་བསྒྲུབ་བྱར་ཁས་ལེན་པ་ལ་གནོད་པའི་ཕྱིར་དང༌། ལྷག་མ་གྲུབ་ཟིན་པ་དང་མ་གྲུབ་ཀྱང་སྒྲུབ་བྱེད་དུ་འདོད་པ་དང་ངག་ཏུ་མ་སྨྲས་པ་དང་བསྟན་བཅོས་ཀྱི་དོན་ལ་མཚན་ཉིད་བསྒྲུབ་བྱར་འདོད་པ་དེ་འཇུག་པ་མེད་པར་མྱོང་བས་གྲུབ་པའི་ཕྱིར་རོ། །གསུམ་པ་ངེས་གཟུང་གི་དོན་ལ་རྩོད་པ་སྤང་བ་ལ་གསུམ་ལས།

དང་པོ་རྩོད་པ་དགོད་པ་ནི་གལ་ཏེ་མཚན་ཉིད་ཀྱི་སྐབས་འདིར་ཚིག་ཕྲད་སྨོས་པ་དོན་མེད་དུ་འགྱུར་ཏེ་རྒོལ་བ་རང་ཉིད་བསྒྲུབ་བྱར་འདོད་པ་ཞེས་བརྗོད་པས་ངེས་གཟུང་གི་དོན་རྟོག་པ་སྟེ་ཚིག་ཕྲད་ཀྱི་དགོས་པའང་དེས་གྲུབ་པའི་ཕྱིར་རོ། །འདི་ལྟར་ཚིག་ཕྲད་སྨོས་པའི་དགོས་པ་ནི་སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱར་དགོས་པ་བཅད་པའི་དོན་དུ་ཡིན་ལ་དེ་ནི་རང་ཉིད་འདོད་པ་སྨོས་པས་ཀྱང་འགྲུབ་སྟེ་དེ་དག་སྒྲུབ་བྱེད་དུ་བཀོད་པའི་ཚེ་རང་ཉིད་བསྒྲུབ་བྱར་འདོད་པ་མེད་པའི་ཕྱིར་རོ་ཞེ་ན། གཉིས་པ་དེའི་ལན་ནི་བསྒྲུབ་བྱའི་གཙོ་བོ་མ་གྲུབ་པ་མ་འོངས་པའི་ཚིག་དང་མ་འབྲཻལ་པའི་ཚེ་དེ་ལྟར་ཡིན་ཡང་འདིར་ནི་གཙོ་བོ་དེ་བྱཻད་པའི་མཐའ་སྟེ་མ་འོངས་པའི་ཚིག་དང་འབྲེལ་པའི་ཕྱིར་གཅད་པར་མི་ནུས་སོ། །དེ་ཇི་ལྟར་མ་འོངས་པའི་ཚིག་དང་འབྲེལ་ཞེ་ན། ངོ་བོ་ཁོ་ན་བསྟན་བྱ་བ་ཞེས་བརྗོད་པའི་ཕྱིར་རོ། །གཙོ་བོ་མ་འོངས་པའི་ཚིག་དང་འབྲེལ་ན་དེའི་ཁྱད་པར་གྱི་ཆོས་རང་ཉིད་དང་འདོད་པའང་མ་འོངས་པ་དང་འབྲེལ་བར་འགྱུར་པ་ཡིན་ཏེ། བསྒྲུབ་པར་བྱ་བ་རང་ཉིད་འདོད་པར་འགྱུར་རོ་ཞེས་བྱ་བར་འགྱུར་བའི་ཕྱིར་རོ། །མ་འོངས་པ་ན་བསྒྲུབ་བྱ་འདོད་པར་འགྱུར་བར་ནི་རྟགས་དང་དཔེ་མ་གྲུབ་པ་ལའང་ཡོད་པས་དུས་གཞན་མ་འོངས་པ་ན་བསྒྲུབ་བྱར་འགྱུར་བའི་རྟགས་དང་དཔེ་མ་གྲུབ་པ་དེ་སྒྲ་མི་རྟག་པ་དམ་བཅའ་བའི་ཚེ་ན་ཡང་བསྒྲུབ་བྱ་ཡིན་ནམ་སྙམ་པའི་དོགས་པ་གཅད་པའི་ཕྱིར་ངེས་བཟུང་བཤད་པ་ཡིན་ནོ། །གསུམ་པ་དེ་ལ་རྩོད་པ་སྤང་བ་ནི། འོ་ན་ཀུན་ལས་བཏུས་པར་ཡང་འདོད་པ་ལ་གྱུར་པའི་རྐྱེན་སྦྱར་བས་ཆོག་མོད་ཅེ་ན། ཀུན་ལས་བཏུས་པའི་བསྒྲུབ་བྱའི་མཚན་ཉིད་འཆད་པའི་སྐབས་འདིར་འདོད་པའི་སྐད་ཀྱི་བྱིངས་ཨེ་ཤ་ལ་གྱུར་པའི་རྐྱེན་ནེཥྟ་ཡན་ལག་ཏུ་སྦྱར་དུ་བཏུབ་པ་མ་ཡིན་ཏེ་བསྒྲུབ་བྱ་ཉིད་དུ་འདོད་པར་འགྱུར་བ་ཞེས་མ་འོངས་པའི་ཚིག་དང་འབྲེལ་ཟིན་པའི་ཕྱིར་རོ།

།འོ་ན་རིགས་པའི་སྒོར་ཡང་རྟགས་དང་དཔེ་མ་གྲུབ་པ་བསྒྲུབ་བྱ་མ་ཡིན་པར་བསྟན་པའི་ཕྱིར་ཚིག་ཕྲད་སྨོས་དགོས་པར་འགྱུར་རོ་ཞེ་ན། རིགས་པའི་སྒོར་ནི་འདོད་པའི་སྐད་ཀྱི་བྱིངས་ལ་ནེཥྟ་ཡན་ལག་ཏུ་སྦྱར་དུ་བཏུབ་པ་ཉིད་ཡིན་པས་གྱུར་བའི་སྒྲ་དེས་གཏན་ཚིགས་མ་གྲུབ་པ་ལ་སོགས་པ་བསྒྲུབ་བྱ་ཡིན་པའི་དོགས་པ་འགོག་སྟེ་དེ་དག་ལ་བསྒྲུབ་བྱར་འདོད་པ་འགྱུར་པ་ཡོད་ཀྱང་འདོད་པར་གྱུར་པ་མེད་པའི་ཕྱིར་རོ། །དེས་ན་དེར་ཚིག་ཕྲད་མི་དགོས་པ་ཡིན་ནོ། །བཞི་པ་རང་ཉིད་ཀྱི་དགོས་པ་བྱེ་བྲག་ཏུ་བསྟན་པ་ལ་གཉིས་ལས། དང་པོ་དགོས་པ་དངོས་ནི་རང་ཉིད་ཅེས་པའི་སྒྲ་ནི་བསྟན་བཅོས་ལ་འདོད་པས་འཇུག་ལྡོག་བྱེད་ནུས་སོ་ཞེས་པའི་དོན་དང་ཆོས་ཅན་བསྒྲུབ་བྱ་མ་ཡིན་ནོ་ཞེས་པའི་དོན་བརྗོད་བྱེད་མིན་པའི་ཕྱིར་དེ་དག་རང་ཉིད་ཀྱི་སྒྲའི་དགོས་པར་མི་རིགས་པ་ཡིན་ནོ། །དེས་ན་རྒོལ་བ་རང་ཉིད་ཀྱི་བདག་ཉིད་འདོད་པའི་མི་རྟག་པ་ལ་སོགས་པ་དེ་བསྒྲུབ་བྱ་ཡིན་ནོ་ཞེས་ཤེས་པར་བྱ་བ་དོན་དུ་རང་ཉིད་སྨོས་པ་ཡིན་ནོ། །འོ་ན་བསྟན་བཅོས་ཀྱི་དོན་ཡང་བསྒྲུབ་བྱར་འགྱུར་ཏེ་དེ་ཚད་མར་ཁས་བླངས་པ་ཉིད་ཀྱིས་དེའི་དོན་ཡང་བསྒྲུབ་བྱར་འདོད་པའི་ཕྱིར་རོ་ཞེ་ན། དངོས་པོ་སྟོབས་ཞུགས་ཀྱི་རྟགས་དགོད་པའི་ཚེ་ལུང་ལ་མི་ལྟོས་པར་རང་ཉིད་འདོད་པ་ཁོ་ན་བསྒྲུབ་བྱར་ཡིན་ནོ་ཞེས་པ་ནི་བསྟན་བཅོས་ཞེས་པའི་རྐང་པ་གཉིས་སོ། །གཉིས་པ་དེས་གྲུབ་པའི་དོན་ནི། དེས་ན་ཞེས་པའི་ཚིགས་བཅད་གཅིག་སྟེ་རང་ཉིད་འདོད་པ་བསྒྲུབ་བྱར་བརྗོད་པ་དང་འབྲེལ་བའམ། འདྲེས་པའི་འདོད་པ་ལ་གནོད་པ་སྟེ་བཀག་ཀྱང་ཕྱོགས་དང་གཏན་ཚིགས་ཀྱི་སྐྱོན་དུ་མི་འགྱུར་བར་བསྟན་པ་ཡིན་ཏེ་རང་འདོད་པའི་བསྒྲུབ་བྱ་ལ་གནོད་པ་མེད་པའི་ཕྱིར་རོ། ། དཔེར་ན་བྱས་པས་སྒྲ་མི་རྟག་པར་སྒྲུབ་པའི་ཚེ་ནམ་མཁའི་ཡོན་ཏན་དང་དོན་གཅིག་ལ་འདུ་བ་ཅན་གྱི་རྟག་པ་བཀག་ཀྱང་སྐྱོན་མེད་པ་བཞིན་ནོ།

།གཞན་དངོས་པོ་སྟོབས་ཞུགས་ཀྱི་རྗེས་དཔག་གི་དུས་སུ་ལུང་ལ་མི་ལྟོས་པར་བཤད་པ་འདིས་ལུང་ལ་ལྟོས་པའི་དམ་བཅའ་བྱེད་པའང་སྐབས་སུ་མ་བབ་པར་བསྟན་པ་ཡིན་ཏེ་དཔེར་ན་སྒྲ་ཆོས་ཅན་ཐ་དད་པ་དབང་པོས་བཟུང་བར་བྱའི་སྤྱི་དང་དོན་གཅིག་ལ་འདུ་བ་ཅན་གྱི་མི་རྟག་པ་མིན་ཏེ་ཞེས་པ་ལྟ་བུའོ། །བཞི་པ་མ་བསལ་བ་རྒྱས་པར་བཤད་པ་ལ་བཞི་སྟེ། སེལ་བྱེད་གང་གིས་བསལ་བ་རྒྱས་པར་བཤད་པ་དང༌། ཆོས་ཅན་གང་ལ་བསལ་བ་རྒྱས་པར་བཤད་པ་དང༌། ཁྱད་པར་ཅན་མ་གྲུབ་ལ་སོགས་པ་ཕྱོགས་ཀྱི་སྐྱོན་དུ་མི་སྟོན་པའི་འཐད་པ་དང༌། ཆོས་ཅན་གྱི་ཁྱད་པར་འགོག་པ་ལ་སོགས་པའི་དཔེ་མི་སྟོན་པའི་འཐད་པའོ། དང་པོ་ལ་གཉིས་ཏེ། བསལ་བ་མདོར་བསྟན་པ་དང༌། རྒྱས་པར་བཤད་པའོ། དང་པོ་ལ་གཉིས་ལས། དང་པོ་བསལ་བ་ཕྱོགས་མ་ཡིན་པའི་འཐད་པ་ནི། ཁས་བླངས་པ་དེའང་ཚད་མ་དག་གིས་བཀག་པ་མེད་པ་སྟེ། བསལ་བ་མེད་ན་བསྒྲུབ་བྱ་ཡིན་པར་འདོད་དོ། །བསལ་བ་ཕྱོགས་མ་ཡིན་པ་ཅིའི་ཕྱིར་ཞེ་ན། གཏན་ཚིགས་ཞེས་པ་སྟེ་འོག་ཏུ་བསལ་བ་ནི་ཆོས་ཅན་ཕྱོགས་མ་ཡིན་ཏེ་གཏན་ཚིགས་ཀྱི་རྟེན་མ་ཡིན་ཞེས་པ་གཏན་ཚིག་ཀྱི་ནུས་པ་འཇུག་པའི་ཡུལ་མ་ཡིན་པའི་ཕྱིར་རོ་ཞེས་པའོ། །དེ་ཅིའི་ཕྱིར་ཞེ་ན། དེ་ལ་ཐེ་ཚོམ་མངོན་དུ་རྒྱུ་མེད་པར་མ་ཟད་ཐེ་ཚོམ་སྐྱེད་པའི་ནུས་པའང་མེད་པའི་ཕྱིར་རོ། །མ་ངེས་པ་མ་ཡིན་ཏེ་གཏན་ཚིགས་ནི་ཐེ་ཚོམ་ལ་བརྗོད་ཕྱིར་ཞེས་སྒྲུབ་བྱེད་དང་གནོད་བྱེད་མེད་པའི་དོན་ལ་འཇུག་པའི་ཕྱིར་རོ་ཞེས་པའི་དོན་ཏོ། །དེའང་གཏན་ཚིགས་ཀྱི་ཡུལ་ལ་ཐེ་ཚོམ་མངོན་དུ་རྒྱུ་ཡོད་པས་མ་ཁྱབ་སྟེ་གློ་བུར་བའི་རྗེས་དཔག་བཞིན་ནོ། །དེས་ན་གཏན་ཚིགས་འཇུག་པའི་ཡུལ་བསྟན་པའི་དོན་དུ་བསྒྲུབ་བྱའམ་ཕྱོགས་ཞེས་བརྗོད་པ་བཞིན་ནོ། །གཉིས་པ་བསལ་པའི་རབ་ཏུ་དབྱེ་བ་ནི་གལ་ཏེ་སེལ་བྱེད་ཀྱི་ཚད་མ་གཉིས་ལས་མེད་པའི་ཕྱིར་བསལ་བའང་གཉིས་སུ་འགྱུར་རོ་ཞེ་ན། །རྗེས་སུ་དཔག་པ་ལ་གསུམ་དུ་དབྱེ་བའི་སྒོ་ནས་བསལ་བ་བཞིར་སློབ་དཔོན་གྱིས་བཤད་ཀྱི་ཚད་མ་དུ་མ་ཡོད་པས་ནི་མ་ཡིན་ནོ།

།འོ་ན་གྲགས་པ་དང་ཁས་བླངས་ཀྱང་རྟགས་ལ་བརྟེན་པར་འགྱུར་ཏེ་རྗེས་དཔག་གི་དབྱེ་བ་ཡིན་པའི་ཕྱིར་རོ་ཞེ་ན། རྗེས་དཔག་ལ་གསུམ་དུ་དབྱེ་བ་དེ་ལ་ཁས་བླངས་ནི་འབྲས་བུའི་རྟགས་དངམཐུན་པ་ཡིན་ལ་གྲགས་པ་ནི་རང་བཞིན་གྱི་རྟགས་དང་མཐུན་པ་ཡིན་པས་རྗེས་དཔག་ཅེས་བརྗོད་དོ། །གལ་ཏེ་འདི་དག་དངོས་པོ་སྟོབས་ཞུགས་ཀྱི་རྟགས་མིན་ན་རྗེས་དཔག་གི་དབྱེ་བར་མི་འཐད་ལ། ཡིན་ན་རྗེས་དཔག་གི་གསལ་བ་གཅིག་ཏུ་འགྱུར་རོ་ཞེ་ན། དང་པོ་ནི་མ་ཡིན་ཏེ་སྒྲ་དོན་ལ་འབྲེལ་བ་མེད་པས་མི་སླུར་བར་མ་གྲུབ་པའི་ཕྱིར་རོ། །འབྲེལ་བ་མེད་ཀྱང་ཐམས་ཅད་རྫུན་མི་སྨྲ་བ་ཡིན་ན་མི་སླུ་བ་སྲིད་ཀྱང་དེ་མ་གྲུབ་ཕྱིར་རོ། །གཉིས་པ་བསལ་བ་རྒྱས་པར་བཤད་པ་ལ་གསུམ་སྟེ། ཡིད་ཆེས་པའི་བསལ་བ་དང་གྲགས་པའི་བསལ་བ་དང༌། མངོན་སུམ་གྱིས་བསལ་བའོ། །དང་པོ་ལ་གཉིས་ཏེ། ཀུན་ལས་བཏུས་པར་ཁས་བླངས་དང་རང་ཚིགས་གཉིས་གཅིག་ཏུ་བསྡུས་པའི་དོན་ངེས་པར་བྱ་བ་དང༌། རིགས་པའི་སྒོར་དེ་གཉིས་ཐ་དད་དུ་བྱས་པའི་དོན་ངེས་པར་བྱ་བའོ། །དང་པོ་ལ་གསུམ་སྟེ་ལུང་དང་རང་ཚིག་གི་བསལ་བ་གཅིག་ཏུ་སྡུད་པའི་རྒྱུ་མཚན་དང༌། གཅིག་ཏུ་བསྡུས་པའི་དགོས་པ་ དང༌། གཅིག་ཏུ་བསྡུས་པའི་ཤེས་བྱེད་དོ། །དང་པོ་ནི་ཡང་དག་ཅེས་པ་སྟེ་རང་ཚིག་གི་བསལ་བ་དང༌། བསྟན་བཅོས་ཀྱི་བསལ་བ་གཉིས་ཡིད་ཆེས་པའི་བསལ་བ་ཞེས་པ་གཅིག་ཏུ་བསྡུས་ནས་སློབ་དཔོན་གྱིས་བཤད་དོ་ཞེས་དྲང་ངོ༌། །དེ་ཅིའི་ཕྱིར་ཞེ་ན་བདག་རྒོལ་བ་དང་གཞན་བསྟན་བཅོས་མཁན་པོའི་ཚིག་གཉིས་ཀ་ཡིད་ཆེས་པའི་གནས་སུ་མཚུངས་པའི་ཕྱིར་རོ། །དེ་ཉིད་ཀྱང་ཚིག་དོན་གྱི་འབྲས་བུར་ཁས་བླངས་པའི་ཕྱིར་རོ། །དེ་ཅིས་གྲུབ་ཅེ་ན་ཡང་དག་པའི་དོན་ཚད་མས་ངེས་པ་དང་ལྡན་པ་ཡོད་ན་ངག་འཇུག་ལ་མེད་ན་ངག་མི་འཇུག་པར་ཁས་བླངས་པའི་ཕྱིར་རོ། །དེས་ན་བརྗོད་འདོད་པ་ཞེས་པ་ནི་ཁས་བླངས་པ་ལ་ཟེར་བ་ཡིན་ནོ། །གང་ཟག་གཉིས་ཀྱི་ཚིག་ཡིད་ཆེས་པའི་གནས་སུ་ཁས་མི་ལེན་ན་རྩོད་པའི་དུས་སུ་ཅང་མི་སྨྲ་བར་གནས་པའམ་སྨྲ་ན་ཡང་ངའི་རྗོད་པ་ཐམས་ཅད་རྫུན་ཁོ་ན་ཡིན་ནོ་ཞེས་བྱ་བར་འགྱུར་རོ།

།དེ་ལྟར་ན་དོན་མི་འགྲུབ་སྟེ་སྨྲ་བ་དེ་ཉིད་བདེན་ན་སྨྲ་བ་ཐམས་ཅད་རྫུན་དུ་མི་འགྲུབ་སྟེ་ཐམས་ཅད་རྫུན་ཡིན་ནོ་ཞེས་བརྗོད་པའི་སྨྲ་བ་དེ་ཉིད་བདེན་པའི་ཕྱིར་རོ། །མི་བདེན་ནའང་ཐམས་ཅད་བརྫུན་དུ་མི་འགྲུབ་སྟེ་ངག་དེས་གཞན་བདེན་པ་སྨྲ་བ་མི་ཁེགས་པའི་ཕྱིར་རོ། །

རྒྱན ་སྨྲ་བ་ཐམས་ཅད་རྫུན་ནོ་ཞེས། །བྱ་བ་དེ་ཉིད་འགོག་མིན་ཏེ། །གལ་ཏེ་དེ་ཡང་འགོག་ན་ནི། ། སྐབས་ཀྱི་དོན་ནི་འགྲུབ་མི་འགྱུར། །ཞེས་པ་ལྟར་རོ། །གཉིས་པ་ནི་ཇི་ལྟར་བདག་ནི་ཞེས་པ་སྟེ་འོ་ན་བསྟན་བཅོས་གཞན་ལས་བསལ་བ་འདི་གཉིས་ཐ་དད་དུ་བསྟན་པ་དང་འགལ་ཅེ་ན། མི་འགལ་ཏེ་དགོས་པ་ཡོད་པའི་ཕྱིར་གཅིག་ཏུ་བསྟན་ཞེས་པ་ནི་གཞན་ལ་འདི་གཉིས་མཚུངས་པར་བསྟན་པའི་ཕྱིར་ལུང་འདི་རང་ཚིག་དང་ལྷན་ཅིག་བཤད་ཅེས་སྦྱར་རོ། །དེ་གཉིས་ཇི་ལྟར་མཚུངས་ཤེ་ན་གོང་དུ་ཇི་ལྟར་རྒོལ་བ་བདག་ཉིད་དོན་ལ་ཚད་མ་མིན་ན་དེ་འཇུག་པའི་ཚེ་ཚིག་འཇུག་པར་མི་འགྱུར་ཁས་བླངས་པ་བཞིན་དུ་བསྟན་བཅོས་ཚད་མར་ཁས་བླངས་པ་ལ་མི་བརྟེན་ནའང་ལུང་དེར་གྲགས་པའི་ཆོས་ཅན་ལ་ཁྱད་པར་གྱི་དཔྱོད་པ་ཡང་མི་འཇུག་གོ་ཞེས་མཚུངས་པར་བསྟན་པ་སྟེ་ཚིག་དོན་གྱི་འབྲས་བུར་ཁས་བླངས་པ་ནི་གཉིས་ཀ་ཡང་འདྲའོ་ཞེས་པའི་དོན་ཏོ། འོ་ན་དེ་གཉིས་དོན་ཀྱི་འབྲས་བུར་འདྲ་བར་རྟོགས་པ་ཉིད་ལ་དགོས་པ་ཅི་ཡོད་ཅེ་ན། ཁ་ཅིག་བསྟན་བཅོས་དེ་རྩོད་པའི་སྐབས་ཀྱི་རྟེན་ཉིད་ལ་གནོད་བྱེད་ཡིན་ནོ་ཞེས་འདོད་པའི་དོན་འདི་མི་བདེན་པར་བསྟན་པའི་ཆེད་དུ་ཡིན་ནོ། །འོ་ན་འདི་གཉིས་བསལ་བ་གཅིག་ཏུ་བཤད་པས་ལུང་གནོད་བྱེད་མ་ཡིན་པར་ཅིས་གྲུབ་ཅེ་ན། དངོས་པོ་ལ་ཚད་མ་མ་ཡིན་པར་འདྲ་ལ་མ་ཡིན་ཀྱང་ཚད་མར་ཁས་བླངས་པ་ཡང་འདྲ་བའི་ཕྱིར་རོ། །ལྷན་གཅིག་ཏུ་མ་བཤད་ན་ཁ་ཅིག་ལུང་ནི་རང་ཚིག་ལས་ནུས་པ་ཆེ་བར་དོགས་པར་འགྱུར་བའི་ཕྱིར་རོ། །དེས་ན་ལུང་གི་གནོད་བྱེད་དུ་རྟོགས་པར་བྱ་བའི་དོན་དུ་འདི་གཉིས་བསལ་བ་གཅིག་ཏུ་འཆད་པ་འགལ་བས་གཞུང་གི་དོན་ནི་ཁོ་བོས་བཤད་པ་ཁོ་ན་ལྟར་ཡིན་གྱི་གཞན་ཀྱིས་བཤད་པ་ཕལ་ཆེར་ནི་དམུས་ལོངས་རི་དྭགས་ལ་མདའ་འཕེན་པ་ལྟ་བུ་ཡིན་ནོ། །ཡང་ན་བསྟན་བཅོས་དེའི་སྐབས་རྟེན་ཉིད་ལ་གནོད་བྱེད་ཅེས་བྱ་བ་ནི་བསྟན་བཅོས་ཀྱང་སྐབས་ཀྱི་རྟེན་ལ་གནོད་པ་སྟེ་གེགས་བྱེད་པ་ཡིན་ནོ།

།ཞེས་ཤེས་པར་བྱ་བའི་དོན་དུ་ལྷན་གཅིག་བསྟན་པ་ཡིན་ཏེ་རྣམ་ངེས་ལས་རང་གི་འབྲས་བུ་ཡང་དག་པར་བསྟན་པ་དེས་ནི་རང་ལས་ཕྱིན་ཅི་ལོག་ཏུ་ཁས་བླངས་པའི་གེགས་བྱེད་དོ་ཞེས་གསུངས་བའི་ཕྱིར་རོ། །གེགས་བྱེད་ཡིན་ཡང་གནོད་བྱེད་ཀྱི་སྒྲར་བརྗོད་པ་མི་འགལ་ཏེ་གནོད་པ་དེ་ནི་རྣམ་བཞིར་བཤད་ཅེས་པ་ལྟར་རོ། །གསུམ་པ་གཅིག་ཏུ་བསྡུས་པའི་ཤེས་བྱེད་ལ་གཉིས་ཏེ། གཉིས་ཀ་ལ་རུང་བའི་དཔེ་དང༌། ལུང་ཁོ་ན་ལ་འཐད་པའི་དཔེའོ། །དང་པོ་ནི། འདི་གཉིས་ནུས་པ་འདྲ་བ་དེས་ན་བསལ་བ་འདི་གཉིས་ལ་དཔེ་ཡང་མཚུངས་པ་སྟེ་གཅིག་ཏུ་བསྟན་པ་ཡིན་ཏེ་དཔེར་ན་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའོ། །འདི་གཉིས་ཀའི་དཔེར་ཇི་ལྟར་རུང་ཞེ་ན། སྦྱིར་ཚད་མ་རྣམས་ཡོད་པ་མིན་ན་བསྟན་བཅོས་དང་རང་ཚིག་གཉིས་ཀྱང་ཚད་མར་མི་རུང་ལ། ཚད་མ་ཡིན་ན་ཚིག་བརྗོད་པ་དོན་དུ་འགྱུར་བའི་ཕྱིར་རོ། །དེས་ན་དཔེ་འདི་ནི་རང་ཚིག་དང་འགལ་བ་ལ་གསལ་བ་སྟེ་ཁྱབ་པའི་དཔེ་བརྗོད་པ་ཡིན་ཏེ་ངག་གཅིག་ཉིད་ཀྱི་བརྗོད་བྱ་དངོས་ཤུགས་འགལ་བ་མཚོན་པའི་ཕྱིར་རོ། །ལུང་གི་བསལ་བ་ལ་ནི་ཕྱོགས་གཅིག་ཙམ་མཚོན་པའི་དཔེ་བསྟན་པ་ཡིན་ཏེ། ཆོས་ཅན་ཚད་མས་གྲུབ་པ་ལ་ངག་སྔ་ཕྱི་ འགལ་བ་ཙམ་མཚོན་པའི་ཕྱིར་རོ། །དེ་ཡང་སྔར་ལུང་ཚད་མར་ཁས་བླངས་ནས་ཕྱིས་ཚད་མ་རྣམས་བཀག་པའི་ཆ་ནས་ཡིན་ནོ། །གཉིས་པ་ནི་འོ་ན་ལུང་དེ་ལ་ཁྱབ་པའི་དཔེ་གང་ཡིན་ཞེ་ན། སྔར་ཚེ་འཕོས་ནས་བདེ་བ་སྟེར་བའི་ལུང་ཚད་མར་ཁས་བླངས་ནས་ཕྱིས་མ་འོངས་པའི་དུས་ན་སྦྱིན་པ་ལ་སོགས་པའི་ཆོས་ཀྱིས་ལོངས་སྤྱོད་ལ་སོགས་པའི་བདེ་བ་མི་འགྲུབ་ཅེས་ཁས་བླངས་པ་ལྟ་བུ་ཡིན་ནོ། །གཉིས་པ་ནི་འོ་ན་རིགས་པའི་སྒོར་འདི་གཉིས་ཐ་དད་དུ་འཇོག་པ་ཇི་ལྟར་ཡིན་ཞེ་ན། འདི་ལ་གསུམ་སྟེ་གཞན་ལུགས་དགག་པ་དང་རང་ལུགས་བཞག་པ་དང༌། ཁས་བླངས་པར་བྱ་བའི་ལུང་ངོས་བཟུང་བའོ། །དང་པོ་ལ་གཉིས་ཏེ། བྱེད་པའི་སྒོ་ནས་ཕྱེ་བར་འདོད་པ་དགག་པ་དང༌།

ཡུལ་གྱི་སྒོ་ནས་ཕྱེ་བར་འདོད་པ་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ་དང་དེ་དགག་པའོ། །དང་པོ་ལ་གསུམ་སྟེ་ཆོས་ཅན་ལུང་ལས་གྲུབ་པ་ལ་ལུང་གནོད་བྱེད་དུ་བསྟན་པ་དང༌། ཚད་མས་གྲུབ་པ་ལ་ལུང་གེགས་བྱེད་དུ་བསྟན་པ་དང༌། དེ་གཉིས་ཐ་དད་དུ་བྱེད་པའི་རྒྱུ་མཚན་བསྟན་པའོ། །དང་པོ་ནི་ཆོས་ཅན་ལུང་ལས་གྲུབ་པ་ལ་གནོད་བྱེད་ཡིན་ཏེ། དེ་ཚད་མར་ཁས་བླངས་པ་ཉིད་ཀྱིས་ཚད་མ་ཡིན་པའི་ཕྱིར་རོ། །ཚད་མ་མ་ཡིན་ན་གཞི་ཆོས་ཅན་མ་གྲུབ་པས་ཁྱད་པར་ལ་དཔྱོད་པ་མི་འཇུག་པར་ཐལ་བའི་ཕྱིར་རོ། །གལ་ཏེ་ལུང་ཚད་མར་མི་འཐད་དེ་ལུང་ཉིད་ལ་ནང་འགལ་མཐོང་པའི་ཕྱིར་རོ། །འདི་ལྟར་སེམས་ཀྱི་ནང་ན་གནས་པའི་སྐྱོན། །འཇུག་ངོགས་ཁྲུས་ཀྱིས་དག་མི་འགྱུར། །དེ་ནི་ལན་བརྒྱར་བཀྲུས་བྱས་ཀྱང༌། །ཆང་བུམ་བཞིན་དུ་གཙང་མི་འགྱུར། །ཞེས་ལུང་ཁ་ཅིག་ཁྲུས་ཀྱིས་སྡིག་པ་མི་འདག་པར་འདོད་པ་ལ་ཁ་ཅིག་འདག་པར་འདོད་དེ། རྒྱན གང་གཱའི་སྒོ་དང་ཀུ་ཤའི་ཁྱིམ། །བིལ་བ་ཅན་དང་སྔོན་པོའི་རི། །ཀ་ན་མ་ལེའི་འཇུག་ངོགས་སུ། ཁྲུས་བྱས་ཡང་འབྱུང་སྲིད་མ་ཡིན། ཞེས་བཤད་པའི་ཕྱིར་རོ་ཞེ་ན། ཁྲུས་ཀྱིས་སྡིག་པ་འདག་པའི་ལུང་ནི་ཆོས་ཅན། སྒྲུབ་བྱེད་མ་ཡིན་ཏེ་དེ་ལ་ཚད་མས་གནོད་པའི་ཕྱིར་དང༌། དེ་ཉིད་ཀྱི་ངག་སྔ་ཕྱི་འགལ་བའི་ཕྱིར་ཏེ་འོག་ཏུ་བཤད་པར་བྱའོ། །དེས་ན་ཆོས་ཅན་སྒྲུབ་བྱེད་ཀྱིས་བསྟན་བཅོས་དང་འགལ་ན་གནོད་བྱེད་ཡིན་ནོ་ཞེས་ཟེར་རོ། །གཉིས་པ་ལ་གསུམ་སྟེ། ཆོས་ཅན་ཚད་མས་གྲུབ་པ་ལ་ལུང་གེགས་བྱེད་དུ་འགྱུར་བའི་རྒྱུ་མཚན་དང༌། དེ་ལ་རྩོད་པ་སྤང་བ་དང༌། དེའི་འཇུག་བསྡུས་ བའོ། །དང་པོ་ནི་དེ་ལ་བརྟེན་མིན་ཅེས་པ་ལ་སོགས་པའི་རྐང་པ་དྲུག་སྟཻ་དཔེར་ན་རང་ཚིག་གེགས་བྱེད་ཡིན་པ་བཞིན་ཏེ་ལུང་དེའང་ཆོས་ཅན་ཚད་མས་གྲུབ་པ་དེའི་ཚེ་རང་ཚིག་དང་འགལ་བའི་བདག་ཉིད་ཡིན་ཏེ་ལུང་ལ་མི་ལྟོས་པའི་ཕྱིར་རོ། །གཉིས་པ་ནི་གལ་ཏེ་ཆོས་ཅན་ཚད་མས་གྲུབ་པ་ལའང་བསྟན་བཅོས་གེགས་བྱེད་དུ་མི་འཐད་དེ་བྱེ་བྲག་པའི་ལུང་ལས་སྒྲ་ནམ་མཁའི་ཡོན་ཏན་ཡིན་པར་བསྟན་པས་སྐྱེས་བུས་སྒྲ་ནམ་མཁའི་ཡོན་ཏན་མ་ཡིན་པར་ཁས་བླངས་པ་ལ་གེགས་བྱེད་པར་མི་ནུས་པའི་ཕྱིར་རོ།

།དེའང་བྱས་པའི་རྟགས་ཀྱིས་སྒྲ་ནམ་མཁའི་ཡོན་ཏན་མ་ཡིན་པར་གྲུབ་པའི་ཕྱིར་རོ་ཞེ་ན། ལུང་དང་དམ་བཅའ་འདི་དག་གཉིས་ལས་གང་ལ་སྒྲུབ་བྱེད་ཚད་མ་ཡོད་པ་དེ་ནི་གཞན་ཚད་མ་མེད་པ་ལ་གནོད་བྱེད་དུ་འགྱུར་ཏེ་ལུང་གིས་ཚད་མ་ལ་གེགས་བྱེད་མི་ནུས་པའི་ཕྱིར་རོ། །དེ་ ལྟ་མིན་ན་ཞེས་པའི། །གང་རུང་ལ་ཚད་མ་ཡོད་པ་དེ་ལྟ་མ་ཡིན་ཏེ། གཉིས་ཀ་ལ་ཚད་མ་མེད་པར་འདྲ་ཡང་ལུང་གིས་དམ་བཅས་པ་ལ་གནོད་ཅེ་ན། མ་ཡིན་ཏེ་སྒྲུབ་བྱེད་རིགས་པའམ་ཚད་མ་དང་བྲལ་བའི་དམ་བཅའ་སྔ་མ་དེས་འོག་ཏུ་དམ་བཅའ་ལ་གནོད་ཟེར་ཡང་དམ་བཅའ་ཕྱི་མ་ལ་ཇི་ལྟར་གནོད་དེ་དམ་བཅའ་གཉིས་ནུས་པ་མཚུངས་པའི་ཕྱིར་རོ། །ཡང་གང་རུང་གཅིག་ལ་ཚད་མ་ཡོད་ཀྱང་ཚད་མ་མེད་པ་ལ་གནོད་བྱེད་དུ་འདོད་པ་དེ་ལྟར་མིན་ཏེ་ལུང་ཁོ་ན་ཚད་མ་དང་ལྡན་པ་ལའང་གནོད་བྱེད་ཡིན་ན་མི་འཐད་དེ་རིགས་པ་དང་བྲལ་བའི་དམ་བཅའ་ལུང་དེས་ཇི་བཞིན་དོན་ཅན་གྱི་རྗེས་དཔག་ལ་ཇི་ལྟར་གནོད་དེ་སྟོབས་མི་མཚུངས་པའི་ཕྱིར་རོ། །ཞེས་སྦྱར་རོ། གལ་ཏེ་ལུང་ནི་རིགས་པ་དང་བྲལ་བར་མི་འཐད་དེ་ཚད་མ་ཡིན་པའི་ཕྱིར་རོ་ཞེ་ན་སྐྱེས་བུས་བྱས་བ་དང་མ་བྱས་བའི་ལུང་རྣམས་ཚད་མ་ཡིན་པ་ནི་སྔར་ལེའུ་དང་པོར། བརྗོད་པ་པོ་ལ་སྒྲ་གནས་པས། ། འདི་དངོས་རང་བཞིན་ནམ་འབྲལ་མིན། །ཞེས་པ་ལ་སོགས་པས་བཟློག་ཟིན་ཏོ།། གསུམ་པ་ནི་ཚད་མས་གྲུབ་པ་ལ་ལུང་གིས་མི་གནོད་པ་དེའི་ཕྱིར་ན་ཞེས་པའི་རྐང་པ་གཉིས་སོ། །གསུམ་པ་དེ་གཉིས་ཐ་དད་དུ་འབྱེད་པའི་རྒྱུ་མཚན་ལ་གཉིས་ལས། དང་པོ་ཁས་བླངས་རྗེས་དཔག་ལས་ཐ་དད་དུ་སྟོན་པའི་རྒྱུ་མཚན་ནི། དེས་ན་ཞེས་པའི་ཚིགས་བཅད་གཅིག་ནི་འདི་གཉིས་བྱེད་པ་ལ་ཁྱད་པར་མེད་ཀྱང་ཡུལ་ལ་ཁྱད་པར་ཡོད་པའི་ཕྱིར་ཐ་དད་དུ་བསྟན་ཞེས་པའི་དོན་ཏེ་གོ་སླའོ། །འདི་གཉིས་ཡུལ་གྱི་སྒོ་ནས་ཕྱེ་བ་དེ་ལྟར་མིན་ན་རྗེས་དཔག་གི་བྱེ་བྲག་གི་སྒོ་ནས་དབྱེ་བ་འགྱུར་ལ་འདོད་ན་ཧ་ཅང་ཐལ་ཆེས་ཏེ་འབྲས་བུ་དང་རང་བཞིན་དང་མ་དམིགས་པའི་གསལ་བའང་ལོགས་སུ་བྱེད་པར་འགྱུར་རོ།

།ཡང་ན་དེ་ལོགས་ཤིག་བྱས་པ་དོན་མེད་དུ་འགྱུར་ཏེ་ཡུལ་དང་བྱེད་པ་གཉིས་ཀ་ལ་ཐ་དད་པའི་ཕྱིར་རོ། །གཉིས་པ་རང་ཚིག་རྗེས་དཔག་ལས་ཐ་དད་དུ་འཇོག་པའི་འཐད་པ་ནི་འོ་ན་རང་ཚིག་བསྟན་བཅོས་ལས་ཐ་དད་དུ་དབྱེ་བ་ལ་རྒྱུ་ཅི་ཡོད་ཅེ་ན། ངག་ཙམ་བརྗོད་པ་ནི་དམ་བཅའ་ལ་གེགས་བྱེད་ཡིན་གྱི་གནོད་བྱེད་ནི་མ་ཡིན་ནོ་ཞེས་ཤེས་པར་བྱ་བའི་དོན་དུའོ་ཞེས་ཟེར་རོ། །དེ་དག་ཐམས་ཅད་ནི་གཞན་གྱི་འདོད་པ་བརྗོད་པའོ། །གཉིས་པ་དེ་དགག་པ་ནི་དེ་དག་ལས་བྱེད་པའི་དབྱེར་བ་འབའ་ཞིག་མི་འཐད་ཅེས་འགོག་པ་ནི་གལ་ཏེ་བསྟན་བཅོས་ཚད་མར་ཁས་བླངས་པས་ལུང་གི་དོན་ལ་གནོད་བྱེད་ཡིན་ནོ། འོ་ན་རྒོལ་བ་དེ་ཡིས་བསྟན་བཅོས་ཚད་མར་ཁས་བླངས་པའི་ཕྱིར་གཞལ་བྱའི་དངོས་པོ་ཀུན་ལ་གནོད་བྱེད་དུ་འགྱུར་རོ་ཞེས་ བྱའོ། །གལ་ཏེ་རྒོལ་བ་དེ་དངོས་པོ་ཀུན་ལ་ལུང་ཚད་མར་མི་འདོད་པའི་ཕྱིར་གནོད་བྱེད་ཡིན་ནམ་ཅི་སྟེ་མ་ཡིན་ཞེ་ན། འོ་ན་ལུང་ལས་གནོད་བྱེད་དུ་འདོད་པས་ཀྱང་གནོད་བྱེད་དུ་མི་འགྱུར་ཏེ་ཚད་མ་མིན་པར་མཚུངས་པའི་ཕྱིར་ རོ། །གལ་ཏེ་སྔར་ཁས་བླངས་པ་ཕྱིས་དགག་བར་མི་རིགས་སོ་ཞེ་ན། དེ་བཀག་ན་ཅིར་འགྱུར། །རང་ཚིག་དང་འགལ་བར་འགྱུར་རོ་ཞེ་ན། འོ་ན་རང་ཚིག་དང་འགལ་བ་དང་བསྟན་བཅོས་དང་འགལ་བ་གཉིས་ཐ་དད་མེད་པར་འགྱུར་རོ། ། གཞན་ཡང་ལུང་འདི་སྐྱེས་བུའི་འདོད་པས་ཚད་མ་བྱས་པ་ཡིན་ན་ལུང་ནི་ཚད་མའི་མཚན་ཉིད་ཐམས་ཅད་ཡོངས་སུ་རྫཽགས་པའི་ཚད་མ་ཡིན་ནོ་ཞེས་པ་བཞད་གད་དུ་བྱས་པའོ། །དོན་ལ་རང་ཚིག་ཀྱང་ཚད་མར་འགྱུར་ཏེ་སྐྱེས་བུས་ཚད་མར་འདོད་པའི་ཕྱིར་རོ་ཞེས་པའོ། །གཉིས་པ་ཡུལ་གྱི་སྒོ་ནས་ཕྱེ་བར་འདོད་པ་དགག་པ་ནི། ཁ་ཅིག་ན་རེ་ལུང་དང་རང་ཚིག་ལ་བྱེད་པའི་དབྱེ་བ་མེད་དེ་གཉིས་ཀ་གེགས་བྱེད་ཡིན་པ་དེས་ན་སྟེ་དེའི་ཕྱིར་རོ། །དེས་ན་ཡུལ་གྱི་སྒོ་ནས་གཉིས་སུ་ཕྱེ་བ་ཡིན་ཏེ། རབ་གྲགས་དོན་དག་ལ། །བསྟན་བཅོས་དོར་ནའང་ཉེས་པ་མེད། །ཅེས་པ་ནི་གཞལ་བྱའི་གནས་གཉིས་ལ་བརྩད་པའི་བསྟན་བཅོས་ལ་ལྟོས་པ་མེད་པའོ།

།འོན་ཀྱང་ཚིག་དང་འགལ་བ་ནི་ཡུལ་ཐམས་ཅད་ཀྱི་སྟེང་དུ་འཇུག་པར་འདོད་དོ། ཁས་བླངས་དང་འགལ་བ་ནི་ལྐོག་གྱུར་དག་ལ་ཞེས་པའི་རྐང་པ་གཉིས་ཏེ་ལུང་ལ་མ་བརྟེན་ན་ཆོས་ཅན་མ་གྲུབ་པའི་དཔྱད་པ་མི་འཇུག་པའི་ཕྱིར་ཤིན་ཏུ་ལྐོག་གྱུར་ཁོ་ན་ལ་འཇུག་པ་ཡིན་ནོ་ཟེར་རོ། །མ་ཡིན་ཏེ་སྔར་སྒྲ་གཅིག་པར་སྟོན་པའི་གཞུང་ཁས་བླངས་ནས་ཕྱིར་རྟག་པར་དམ་བཅའ་བ་ལ་ཡང་ལུང་གི་བསལ་བ་འཇུག་པའི་ཕྱིར་རོ། །གཉིས་པ་རང་ལུགས་ནི་རྣམ་ངེས་ལས་བཤད་པ་འདིར་སྦྱར་བར་བྱ་སྟེ་གལ་ཏེ་ལུང་དང་རང་ཚིག་དང་འགལ་བ་འདི་ལ་ཡུལ་དང་བྱེད་པའི་དབྱེ་བ་མེད་ན་རིགས་པའི་སྒོར་འདི་གཉིས་ཐ་དད་དུ་འཆད་པའི་རྒྱུ་ཅི་ཡིན་ཞེ་ན། དམ་བཅའ་བའི་ངག་གི་དབྱེ་བས་ཐ་དད་དུ་བཞག་པ་ཡིན་ཏེ་རྒོལ་བའི་ངག་སྔ་ཕྱི་འགལ་ན་ཁས་བླངས་པའི་བསལ་བ་ཡིན་ཏེ་སྔར་ལུང་ཚད་མ་ཁས་བླངས་ནས་ཕྱིས་དེ་དང་འགལ་བ་ཁས་ལེན་པ་ལྟ་བུའམ་བུད་མེད་གཅིག་ལ་སྔར་མར་ཁས་བླངས་ནས་ཕྱིས་མོ་གཤམ་དུ་དམ་འཆའ་བ་ལྟ་བུའོ། །རང་གི་ཚིག་དང་འགལ་བ་ནི་ངག་གཅིག་ཉིད་ཀྱི་དངོས་དང་ཤུགས་ཀྱི་བརྗོད་བྱ་འགལ་བ་ཡིན་ཏེ། དཔེར་ན་རྗེས་དཔག་ཚད་མ་མིན་ནོ་ཞེས་པ་ལྟ་བུའོ། །འདིར་དངོས་སུ་རྗེས་དཔག་ཐམས་ཅད་ཚད་མ་ཡིན་པ་བཀག་ལ་ཤུགས་ལ་འབྲས་བུའི་རྗེས་དཔག་ཁས་བླངས་པ་ཡིན་ཏེ། དམ་བཅའི་ཚིག་དེ་ཉིད་དོན་ཀྱི་འབྲས་བུ་ཁས་བླངས་པའི་ཕྱིར་རོ། །གལ་ཏེ་ལུང་དང་རང་ཚིག་ཚད་མ་མ་ཡིན་ན་ངག་སྔ་ཕྱི་དང་ངག་གཅིག་གི་ཡང་བརྗོད་བྱ་དངོས་ཤུགས་གཉིས་ཕན་ཚུན་གེགས་ཙམ་ཡང་བྱེད་མི་ནུས་པ་འགྱུར་རོ་ཞེ་ན་ཚད་མ་མ་ཡིན་པ་ཉིད་གྱི་སྟོབས་མཚུངས་པ་ལ་གཉིས་ཀ་ཐེ་ཚོམ་ཟ་བའི་ཕྱིར་གང་རུང་གཅིག་འགྲུབ་པའི་གེགས་བྱས་པ་ཡིན་ནོ། །གལ་ཏེ་ཐེ་ཚོམ་ཟ་བས་དམ་བཅའི་སྐྱོན་དུ་འགྱུར་ན་ཕྱོགས་སྐྱོན་མི་སྲིད་པར་འགྱུར་རོ་ཞེ་ན་འདིར་ཐེ་ཚོམ་ཟ་བ་ཙམ་གྱིས་ཕྱོགས་ཀྱི་སྐྱོན་མ་ཡིན་གྱི་དམ་བཅའ་བའི་ཚིག་གིས་གཞི་གཅིག་ལ་ངག་སྔ་ཕྱིའི་དོན་རྣམས་བརྗོད་བྱ་དངོས་ཤུགས་ཀྱི་དོན་མི་སྲིད་པ་གཉིས་ཁས་བླངས་པས་གཞི་དེ་ལ་ཆོས་དངོས་འགལ་གཉིས་ཀྱང་མི་སྲིད་ལ་གང་རུང་གཅིག་ཏུ་ངེས་པའི་གེགས་བྱས་པའི་ཆ་ནས་ཡིན་ནོ།

།གལ་ཏེ་སྒྲ་ལ་སྐྱོན་ཆགས་ཀྱང་དོན་ལ་སྐྱོན་མེད་པས་དམ་བཅའ་བའི་སྐྱོན་དུ་མི་འགྱུར་རོ་ཞེ་ན་གཞན་དོན་གྱི་སྐབས་སུ་ཚིག་གི་སྐྱོན་གཙོ་བོར་བྱེད་པ་ཡིན་ཏེ་ཕྱིན་ཅི་ལོག་བརྗོད་ན་སྨྲ་བ་པོ་ལ་ཀླན་ཀར་འགྱུར་བའི་ཕྱིར་རོ། །གསུམ་པ་ཁས་བླངས་པར་བྱ་བའི་ལུང་ངོས་གཟུང་བར་ལ་གཉིས་ཏེ། ལུང་ཁས་ལེན་པའི་ཐབས་དང་ཐབས་ལ་ཞུགས་པའི་དགོས་པའོ། །དང་པོ་ནི་གལ་ཏེ་ལུང་ཚད་མ་མ་ཡིན་ན་ལུང་དེ་ཆོས་ཅན་དང་རྟགས་ཀྱི་སྒྲུབ་བྱེད་མ་ཡིན་པར་འགྱུར་ལ་འདོད་ན་དེ་ལ་དཔྱད་པ་དོན་མེད་པར་འགྱུར་རོ་ཞེ་ན། མ་ཡིན་ཏེ་ལུང་གི་དོན་འདི་ལ་བརྟག་པ་ཕལ་ཆེར་ནི་ལུང་དང་འགལ་བ་བརྗོད་པའི་སྒོ་ནས་བརྟགས་པ་བྱེད་པ་ཡིན་ཏེ་འདི་ལྟར་ཕྱི་རོལ་བའི་བསྟན་བཅོས་འགའ་ཞིག་འདོད་ཆགས་ལ་སོགས་པ་ཆོས་མ་ཡིན་པའི་རྩ་བར་འདོད་པ་དང༌། ཡང་ཁྲུས་དང་སྦྱིན་བསྲེག་ལ་སོགས་པས་ཆོས་མིན་ཏེ་སྡིག་པ་དག་པར་འགྱུར་བ་ཡིན་ནོ། ། ཞེས་པ་ལྟ་བུའི་འགལ་བ་ལུང་ལ་ཡོད་མེད་རྟོག་པའོ། །འདི་ལྟ་བུ་ནི་འགལ་བ་ཡིན་ཏེ་སྡིག་པ་སེམས་ཀྱི་ཆོས་ཡིན་ན་ལུས་བཀྲུས་པས་མི་འདག་ལ། ཁྲུས་ཀྱིས་འདག་ན་སེམས་ཀྱི་ཆོས་མ་ཡིན་པ་ཐལ་པའི་ཕྱིར་རོ། །གཉིས་པ་ནི་དེ་ལྟར་བརྟགས་པ་ལ་དགོས་པ་ཅི་ཡོད་ཅེ་ན། ཚད་མ་གསུམ་དང་མི་འགལ་བའི་ལུང་སྒྲུབ་བྱེད་དུ་ཁས་བླངས་པའི་ཕྱིར་ཡིན་ཏེ་འདི་ལྟར་མཐོང་བའི་དོན་དག་ལ་རིགས་པས་གྲུབ་པས་གནོད་པ་མེད་པའི་བསྟན་བཅོས་གང་ཡིན་པ་དེ་སྒྲུབ་བྱེད་དུ་གཟུང་བར་བྱ་བའི་ཕྱིར་དཔྱོད་པ་འཇུག་པར་འགྱུར་རོ་ཞེས་སྦྱར་རོ། །དེ་ལ་མཐོང་བའི་དོན་ནི་མངོན་འགྱུར་དང་ལྐོག་གྱུར་གཉིས་ཡིན་ཏེ་ལྐོག་གྱུར་མེ་ལ་སོགས་པ་ཡང་འགའ་ཞིག་གིས་འགའ་ཞིག་གི་ཚེ་མཐོང་བའི་ཕྱིར་རོ། །དེ་ལྟ་བུའི་གཞལ་བྱ་སྟོན་པ་ལ་རིགས་པ་སྟེ་ཚད་མ་གཉིས་ཀྱིས་གྲུབ་པས་གནོད་པ་མེད་ན་ལུང་དེ་གཟུང་དུ་རུང་ངོ། །ཡང་མ་མཐོང་བའི་དོན་དག་ལ་རང་ཚིག་གིས་གནོད་མེད་བསྟན་བཅོས་གང་ཡིན་དེ།

།གཟུང་ཞེས་སྦྱར་ཏེ་གོ་སླའོ། །གལ་ཏེ་ལུང་དང་རང་ཚིག་ཀྱང་བརྗོད་འདོད་ལ་ཚད་མ་ཡིན་པའི་ཕྱིར་གནོད་བྱེད་དུ་འགྱུར་རོ་ཞེ་ན། འདིར་ཕྱི་རོལ་གྱི་དོན་ལ་ཚད་མ་མ་ཡིན་པའི་ཆ་ནས་གེགས་བྱེད་དུ་བཞག་པའི་ཕྱིར་མི་འགལ་ལོ། །ཡིད་ཆེས་པའི་བསལ་བ་བཤད་ཟིན་ཏོ། །གཉིས་པ་གྲགས་པའི་བསལ་བ་ལ་གཉིས་ཏེ། སྤྱི་྄དོན་དང༌། གཞུང་གི་དོན་ཏོ། །དང་པོ་ལ་བཞི་ལས། དང་པོ་གྲགས་པའི་རྗེས་དཔག་གི་མཚན་ཉིད་ནི་སྐྱེ་བོ་ཐམས་ཅད་ཀྱིས་འབྲེལ་བ་ཁས་བླངས་པ་དང་བཅས་པའི་ཚུལ་གསུམ་ལས་གཞལ་བྱ་རྟོག་པའོ། །དེ་ལྟ་བུའི་རྗེས་དཔག་དེ་དང་འགལ་བ་ཁས་བླངས་པ་ལ་གནོད་པའི་ནི་གྲགས་པའི་བསལ་བ་སྟེ། རི་བོང་ཅན་ཟླ་བའི་སྒྲས་བརྗོད་དུ་མི་རུང་ངོ་ཞེས་པ་ལྟ་བུ་ལ་གནོད་པའོ། །གཉིས་པ་གྲགས་པའི་སྒྲ་དོན་ནི་རྒྱན་ལས། གཡོ་ བ་མེད་པའི་ཐ་སྙད་ནི་གྲགས་པ་ཡིན་ལ་དེའང་བརྗོད་འདོད་ཀྱིས་ཀུན་ནས་བསླངས་པའི་སྒྲས་བརྗོད་པར་བྱར་རུང་ཏེ་བུམ་པ་ལ་སོགས་པའི་སྤྱི་རྟོག་པ་ལ་སྣང་བ་དེའོ། །དེ་ལས་སྐྱེས་པའི་རྗེས་དཔག་གོ་ཞེས་གསུངས་སོ། །དེ་སྐད་དུ་རྒྱན། འདོད་པའི་སྒྲའི་བརྗོད་བྱ་བ༑ ༑གཡོ་མེད་གང་ཡིན་གྲགས་པ་ཡིན། །གྲགས་པ་ཉིད་ནི་ཐ་སྙད་དེ། །དེ་བསྐྱེད་ཕྱིར་ན་དེ་སྙད་བརྗོད། །ཅེས་སློབ་དཔོན་ཆོས་མཆོག་ནི་གྲགས་པ་ནི་ཐ་སྙད་ཀྱི་ཡུལ་ཅན་སྐྱེ་བོ་ཀུན་ལ་ཡོད་པ་གཏིང་ཚུགས་པའི་རྣམ་པར་རྟོག་པ་ཡིན་ལ་ཐ་སྙད་ནི་རྟོག་པ་དེས་སྣང་བའི་ཟླ་བ་ལ་སོགས་པའི་སྤྱི་ཡིན་ལ་དེ་ལས་སྐྱེས་པའི་ཆོས་ནི་འདོད་པའི་སྒྲས་བརྗོད་པར་བྱར་རུང་ཡིན་ཏེ་དེ་གྲགས་པའི་ཡུལ་ལས་སྐྱེས་པའི་ཕྱིར་གྲགས་པའོ་ཞེས་གསུངས་སོ། །གསུམ་པ་གྲགས་པའི་དབྱེ་བ་ནི་རྒྱུ་མཚན་ཅན་གྱི་སྒྲའི་གྲགས་པ་དང༌། རྒྱུ་མཚན་མེད་པའི་སྒྲའི་གྲགས་པ་གཉིས་ཡིན་ནོ་ཞེས་ཟེར་རོ། །བཞི་པ་དེ་ལ་རྩོད་པ་སྤང་བ་ནི་གལ་ཏེ་གྲགས་པའི་རྟགས་ལ་རང་བཞིན་འབྲཻལ་པ་ཡོད་ན་དངོས་པོ་སྟོབས་ཞུགས་ཀྱི་རྗེས་དཔག་ཏུ་འགྱུར་བས་རྗེས་དཔག་གི་བསལ་བ་ལས་ཐ་དད་དུ་བརྗོད་པ་དོན་མེད་པར་འགྱུར་རོ།

།འབྲེལ་པ་ཁས་བླངས་པ་ཙམ་ཡིན་ན་ཡིད་ཆེས་བའི་བསལ་བ་ལས་ཐ་དད་མེད་པར་འགྱུར་རོ་ཞེ་ན་འདིར་འབྲེལ་བ་ནི་ཁས་བླངས་པ་ཙམ་ཡིན་ནོ། །འོ་ན་ཡིད་ཆེས་པའི་བསལ་བ་ལས་ཐ་དད་དུ་ཇི་ལྟར་བརྗོད་ཅེ་ན། འཇིག་རྟེན་ཐམས་ཅད་ཀྱི་གྲགས་པས་གནོད་པ་ནི་གྲགས་པས་བསལ་བ་ཡིན་ལ། རྒོལ་བ་དང་བསྟན་བཅོས་མཁན་པོའི་གྲགས་པས་བསལ་བ་ནི་ཡིད་ཆེས་པའི་བསལ་བ་ཡིན་ནོ། །ཡང་ན་རྒོལ་བས་སྒྲུབ་པའི་ཐལ་བ་འཕེན་པའི་ཚེ་རང་བཞིན་རྟགས་ཀྱི་ཐལ་བ་ནི་གྲགས་པ་ཡིན་ལ་འབྲས་བུའི་རྟགས་ཀྱི་ཐལ་བ་ནི་ཡིད་ཆེས་ཡིན་པས་གཉིས་སུ་བསྟན་ཏེ། 

རྒྱན འདི་ནི་ལོ་ཀ་ཐམས་ཅད་དང༌། །འགལ་ཡིན་སྔ་མར་རང་ཉིད་དང༌། །ཡང་ན་རང་བཞིན་འབྲས་བུ་ཡི། །ངོ་བོས་ཐལ་འགྱུར་འདི་བྱས་སོ། །ཞེས་པ་ལྟར་ རོ། །ཡང་ན་གྲགས་པ་ནི་འཁྲུལ་བ་མ་ཞིག་གི་བར་དུ་ངེས་པར་ཁས་བླངས་དགོས་ལ་བསྟན་བཅོས་དང་རང་ཚིག་ནི་དེ་ལྟར་མ་ཡིན་པས་ཐ་དད་དུ་བསྟན་ཏེ། རྒྱན་ གང་ཕྱིར་ཀུན་ཚེ་ཐ་སྙད་པས། །སྒྲ་དོན་རྗེས་སུ་འབྲང་བྱའི། །བསྟན་བཅོས་མ་ཡིན་ངེས་དེ་ལ། །ཐ་དད་ཕྱིར་འདིས་ལོགས་ཤིག་བྱས། །ཞེས་པ་ལྟར་རོ། །ཡང་ན་གྲགས་པ་འདི་རྟོག་པ་ལ་སྣང་པའི་སྤྱིའི་ཡུལ་ཅན་ཡིན་ལ་ཡིད་ཆེས་པ་ནི་ཕྱི་རོལ་གྱི་ཡུལ་ཅན་ཡིན་པས་ཐ་དད་དེ། ཡུལ་ནི་སྤྱི་དང་གཅིག་ཤོས་ཀྱི། །ཐ་དད་པར་ནི་རྗོད་འདོད་པ། །བསྟན་བཅོས་གྲགས་པས་གནོད་པ་ཡི། །རྣམ་དབྱེ་ཡིན་ཕྱིར་ཐ་དད་ཉིད། །ཅེས་པ་ལྟར་རོ། ཁ་གཅིག་ན་རེ་གྲགས་པ་ལ་རང་བཞིན་འབྲེལ་བ་ཡོད་ཀྱང་དངོས་པོ་སྟོབས་ཤུགས་སུ་མི་འགྱུར་ཏེ་གྲགས་པ་ནི་སྒྲ་ལ་ལྟོས་པའི་ཆོས་གྲུབ་ལ་རྗེས་དཔག་ནི་སྒྲ་ལ་མི་ལྟཽས་པའི་ཆོས་སྒྲུབ་པའི་ཕྱིར་རོ་ཞེས་ཟེར་རོ། །དེ་ཙམ་གྱིས་ཐ་དད་དུ་འཇོག་ན་རྟགས་གསུམ་གྱི་རྗེས་དཔག་གི་བསལ་བ་ཡང་ཐ་དད་དུ་འཇོག་པར་འགྱུར་ཏེ་དེ་དག་གི་ཡུལ་ལ་ཁྱད་པར་ཡོད་པའི་ཕྱིར་རོ་སྤྱིའི་དོན་ཏོ། །གཉིས་པ་གཞུང་གི་དོན་ལ་གསུམ་སྟེ། གྲགས་པའི་བསལ་བའི་རང་བཞིན་དང༌། གྲགས་པའི་དབྱེ་བ་དང༌། རྗེས་དཔག་ལས་ཐ་དད་དུ་སྟོན་པའི་རྒྱུ་མཚན་ནོ། དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། ལུང་དང་སྦྱར་བའོ། དང་པོ་ནི་སྐྱེས་བུའི་ཞེས་པ་སྟེ་འདོད་པས་ཀུན་ནས་བསླང་བའི་ཟླ་བ་ལ་སོགས་པའི་སྒྲས་བརྗོད་པར་བྱ་བ་ཉིད་ནི་བུམ་པ་ལ་སོགས་པའི་དོན་ཐམས་ཅད་ལ་བཀག་མེད་ཅེས་པ་ཁྱབ་པར་ཡོད་པ་ཡིན་ཏེ་སྐྱེས་བུའི་བརྗོད་འདོད་ཀྱི་རྣམ་པར་རྟོག་པ་ཙམ་དང་འབྲེལ་བའི་ཕྱིར་ཞེས་སྦྱར་རོ། །འདིའི་འབྲེལ་པ་ཁས་བླངས་པ་ལ་བརྟེན་པའི་ཕྱིར་གནོད་བྱེད་དུ་མི་རུང་སྟེ་རང་ཚིགས་བཞིན་ཞེ་ན་ཐམས་ཅད་ཟླ་བའི་སྒྲས་བརྗོད་རུང་ཏུ་ཁས་བླངས་པ་ལ་གཞན་གྱིས་གནོད་པ་མེད་པའི་ངག་འདི་ནི་སྐྱེ་བོ་རྣམས་ཐམས་ཅད་འདོད་ལ་འདི་གཞན་ལ་གནོད་པར་བྱེད་པའང་ཡིན་ཏེ་ཡིད་ཆེས་ཡིན་ཞེས་པ་གཞལ་བྱ་བརྗོད་རུང་མཐའ་གཅིག་ཏུ་ངེས་པའི་ཕྱིར་རོ།

།ཡིད་ཆེས་ཀྱི་བསལ་བ་ནི་ཐེ་ཚོམ་བསྐྱེད་པའི་ཕྱིར་གནོད་བྱེད་མ་ཡིན་ནོ། །གཉིས་པ་ལ་གསུམ་སྟེ། གྲགས་པའི་སྒྲ་དོན་བཤད་པ་དང༌། གྲགས་པ་ཐམས་ཅད་ལ་ཁྱབ་པར་བསྟན་པ་དང༌། དེ་འགོག་པ་ལ་གྲགས་པས་གནོད་པར་བསྟན་པའོ། །དང་པོ་ནི་ཐ་སྙད་ལས་ནི་ཞེས་པའི་རྐང་པ་གཉིས་ནི་སྤྱྀ་དོན་དུ་སྔར་བཤད་ཟིན་ཏོ། །ཡང་ན་ཐ་སྙད་ནི་ཟླ་ལ་སོགས་པའི་སྒྲ་ཡིན་ལ་དེ་ལས་སྐྱེ་བའི་ཆོས་ནི་ཟླ་བ་ལ་སོགས་པ་འདོད་པའི་སྒྲས་བརྗོད་པར་སྦྱར་རུང་བའོ། །སྒྲས་བརྗོད་རུང་དེ་གྲགས་པའི་སྒྲས་བསྟན་ཏེ་གྲགས་པའི་རང་བཞིན་དུ་གྱུར་པའི་སྒྲ་ལས་སྐྱེས་པའི་ཕྱིར་རོ། དེའི་ཕྱིར་སྒྲ་ལས་བྱུང་བའི་གྲགས་པ་ཞེས་བཤད་དོ། །འོ་ན་གྲགས་པའི་བསལ་བར་མི་འགྱུར་ཏེ་གྲགས་པའི་ཡུལ་བརྗོད་རུང་གིས་བརྗོད་དུ་མི་རུང་བའི་དམ་བཅའ་བསལ་བའི་ཕྱིར་ཞེ་ན། མི་འགལ་ཏེ་མངོན་སུམ་ལ་སོགས་པའི་གཞལ་བྱས་བསལ་བ་ལ་ཡང་འཇལ་བྱེད་ཚད་མའི་སྒྲར་སྒྲོ་བཏགས་ནས་མངོན་སུམ་གྱི་བསལ་བ་རྗེས་དཔག་གི་བསལ་བ་ཞེས་བརྗོད་པ་བཞིན་ནོ། ། དཔེར་ན་སྒྲ་མཉན་བྱ་མ་ཡིན་པར་དམ་བཅས་པ་ལ་སྒྲ་དེ་ཉིད་མཉན་བྱ་གྲུབ་པས་སེལ་བ་ཡིན་གྱི་ཉན་ཤེས་ཀྱིས་ནི་མ་ཡིན་ཏེ། ཉན་ཤེས་དང་མཉན་བྱ་མ་ཡིན་པ་མི་འགལ་བའི་ཕྱིར་རོ། །དེས་ན་ཚད་མ་ནི་དོན་འགལ་བར་པ་ལ་དེ་ཉིད་དུ་ཤེས་པར་བྱེད་པ་ཙམ་ཡིན་ནོ། །གཉིས་པ་ནི་དེ་ལ་ཞེས་པ་སྟེ་འཇིག་རྟེན་གྱི་བརྗོད་པ་དེ་ལ་བརྟེན་ནས་འབྱུང་བ་ཅན་གྱི་འདོད་པའི་སྒྲས་བརྗོད་པར་བྱར་རུང་བ་ཉིད་ནི་ཆོས་ཅན་བུམ་པ་ལ་སོགས་པའི་དོན་ཐམས་ཅད་ལ་འཇུག་པ་དགག་ཏུ་མེད་པ་ཡིན་ཏེ་སྐྱེས་བུའི་འདོད་པ་ཙམ་གྱིས་འཇུག་པའི་ཕྱིར་རོ། །འདིར་སྦྱོར་བ་ནི་གང་སྐྱེས་བུའི་འདོད་པ་ཙམ་གྱིས་འཇུག་པ་དེ་དག་ནི་དོན་ཐམས་ཅད་ལ་ཁྱབ་པ་ཡིན་ཏེ་དཔེར་ན་རྣམ་པར་རྟོག་པས་སྤྲུལ་པའི་དོན་གྱི་རྣམ་པ་ལྟ་བུའོ། །ཟླ་བ་ལ་སོགས་པའི་འདོད་པའི་སྒྲས་བརྗོད་པར་བྱར་རུང་བ་ཉིད་ཀྱིས་སྐྱེས་བུའི་འདོད་པའི་རྗེས་སུ་བྱེད་པ་ཅན་ཡིན་ནོ་ཞེས་བྱའོ།

འདིའི་ཚུལ་བསྒྲུབ་པ་ནི་བརྡ་ལ་བརྟེན་པ་ཡིན་ལ་ཞེས་པ་ལ་སོགས་པའི་སྐབས་སུ་འཆད་དོ། །དེས་ན་སྔར་བརྡ་བྱས་པ་རི་བོང་ཅན་ལ་ཟླ་བ་ལྟ་བུ་དང་མ་བྱས་པ་བུམ་པ་ལ་ཟླ་བ་ལྟ་བུ་སྟེ་དེ་ལྟ་བུའི་དོན་རྣམས་སུ་སྒྲ་སྣ་ཚོགས་ཀྱིས་བརྗོད་དུ་རུང་བ་ཡིན་ནོ། །རང་བཞིན་གྱིས་ཞེས་པ་ནི་རྟོག་པ་ལ་གནས་པའི་རང་བཞིན་ཡིན་པའི་ཕྱིར་རོ་ཞེས་པའོ། །དེས་ན་གང་ཞིག་རྣམ་པར་རྟོག་པ་ལ་གནས་པ་དེ་ནི་འདོད་པའི་སྒྲས་བརྗོད་པར་ནུས་པ་ཡིན་ཏེ། ལྟོ་ལྡིར་བ་ལ་སོགས་པ་ལ་བུམ་པའི་སྒྲས་བརྗོད་ནུས་པ་བཞིན་ནོ། །རི་བོང་ཅན་ལ་སོགས་པའང་རྟོག་པ་ལ་གནས་པའི་རང་བཞིན་ཡིན་ནོ་ཞེས་པའོ། །དངོས་པོ་ལ་གནས་པའི་རང་བཞིན་ཡིན་ན་སྒྲའི་བརྗོད་བྱར་མི་རུང་སྟེ་གོང་དུ་བཀག་པའི་ཕྱིར་ རོ། །དེས་ན་ཟླ་བ་ལ་སོགས་པའི་སྒྲ་ཐམས་ཅད་བུམ་པ་ལ་སོགས་པའི་དོན་ཐམས་ཅད་ཀྱི་རྗོད་བྱེད་དུ་རུང་ལ་དོན་ཐམས་ཅད་ཀྱང་སྒྲ་ཐམས་ཅད་ཀྱི་བརྗོད་བྱར་རུང་པ་ཡིན་ནོ། །དེ་བཞིན་དུ་སྒྲ་གཅིག་ཀྱང་དོན་ཐམས་ཅད་ཀྱི་རྗོད་བྱེད་དུ་རུང་ལ་དོན་གཅིག་ཀྱང་སྒྲ་ཐམས་ཅད་ཀྱི་བརྗོད་བྱར་རུང་བ་ཡིན་ཏེ། རྟོག་པ་ལ་གནས་པའི་རང་བཞིན་ཡིན་པའི་ཕྱོར་རོ། །གསུམ་པ་ནི་དེས་ན་སྣང་བའི་དོན་ཙམ་དང་རྗེས་སུ་འབྲེལ་བ་ཅན་གྱི་སྒྲའི་བརྗོད་པར་རུང་བ་ཉིད་དེ་ཡིས་དེ་དང་མི་མཐུན་པའི་ཟླ་བ་ལ་སོགས་པའི་སྒྲས་འགའ་ཞིག་བརྗོད་དུ་མི་རུང་བར་དམ་བཅས་པ་དག་ལ་གནོད་པར་འགྱུར་རོ། །འོ་ན་སྒྲ་དེ་ཇི་ལྟར་བུ་ཞེ་ན་བྱུང་བའམ་ནི་འབྱུང་འགྱུར་བ། །ཞེས་པ་སྔར་བརྡ་བཏགས་པ་དང་མ་བཏགས་པའི་སྒྲ་ཐམས་ཅད་ཀྱིས་བརྗོད་དུ་རུང་བའོ། །དེས་ན་བུམ་པ་ལ་ཟླ་བའི་སྒྲས་བརྗོད་དུ་མི་རུང་ཞེས་དམ་བཅའ་བ་ལའང་གྲགས་པས་གནོད་པ་ཡིན་ནོ། །དེ་ཡང་ངེད་ལ་ད་ལྟ་བུམ་པ་ནི་ཟླ་བའི་སྒྲའི་བརྗོད་བྱར་གྲུབ་པ་མེད་དོ་ཞེས་འགོག་ན་གྲགས་པ་གནོད་པ་མེད་ཀྱང་བུམ་པ་ནི་ཟླ་བའི་སྒྲས་ཡུལ་ཐམས་ཅད་དུ་དུས་ཐམས་ཅད་ཀྱི་ཚེ་གང་ཟག་ཐམས་ཅད་ལ་རྗོད་བྱེད་ཡིན་པ་འགོག་པའམ་དེ་ད་ལྟའང་བུམ་པ་ནི་ཟླ་བའི་སྒྲས་བརྗོད་རུང་ཙམ་ཡང་ཡིན་པ་འགོག་ན་གནོད་པ་ཡིན་ཏེ།

ཕྱོགས་ནི་གང་ཚེ་བུམ་པ་ལ། །ཟླ་བའི་སྒྲས་ནི་བརྗོད་བྱ་ཉིད། །འགོག་པ་དེར་ནི་གྲགས་པ་ཡིན། ། གནོད་པ་ཡིན་ཞེས་མངོན་པར་འདོད། །ཅེས་པ་ལྟར་རོ། །གསུམ་པ་དེ་ལུང་དང་སྤྱར་པ་ལ་གསུམ་སྟེ། རྩོད་སྤང་གི་ཚུལ་གྱིས་ལུང་གི་འབྲེལ་བཀོད་པ་དང༌། ལུང་དྲང་པ་དང༌། ལུང་གི་དོན་བཤད་པའོ། །དང་པོ་ནི་གལ་ཏེ་ཟླ་བའི་སྒྲས་དོན་ཐམས་ཅད་ལ་ཁྱབ་པར་མི་འཐད་དེ། བུམ་པ་ལ་སོགས་པ་ལ་ཟླ་བའི་སྒྲ་གྲགས་པ་མེད་པའི་ཕྱིར་རོ། །དེ་ལྟར་ན་གྲགས་པའི་བསལ་བར་མི་རུང་སྟེ། བུམ་པ་ཟླ་བའི་སྒྲས་བརྗོད་དུ་མི་རུང་པར་དམ་བཅས་པ་ལ་ཟླ་བའི་སྒྲས་བརྗོད་རུང་དུ་གྲགས་པས་བསལ་བ་མེད་པའི་ཕྱིར་རོ། །འདོད་ན་སློབ་དཔོན་ཀྱིས་སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ཞེས་པ་ལ་སོགས་པ་གསུངས་པ་དང་འགལ་ལོ་ཞེ་ན། འགལ་བ་མེད་དེ་བུམ་པ་ལ་ཟླ་བའི་སྒྲ་དེ་དངོས་སུ་གྲགས་པ་མེད་ཀྱང་འོག་ཏུ་བུམ་པ་དེ་ལ་ཟླ་བའི་སྒྲ་དེ་ནི་གྲུབ་པར་སློབ་དཔོན་གྱིས་བཤད་པ་ཡིན་ཏེ་བུམ་པ་དེ་ལ་ཟླ་བ་དང་དེ་ལས་གཞན་པའི་སྒྲ་ཀུན་དེ་མ་ཐག་ཏུ་འབྲེལ་བ་དེས་ན་སྟེ་དེའི་ཕྱིར་རོ། །དེ་ཡང་བུམ་པ་ལ་སོགས་པའི་དངོས་པོ་ཀུན་ལ་ཟླ་བའི་སྒྲ་འཇུག་རུང་བ་དེའི་སྟོབས་ཉིད་ལས་ཡིན་ནོ། ། འཇུག་ཏུ་རུང་བའི་རྒྱུ་མཚན་ཡང་རྟོག་པ་ལ་སྒྲ་དོན་གཉིས་འདྲེ་རུང་དུ་སྣང་བ་ཡིན་ལ་དེ་ནི་སྒྲའི་དངོས་རྒྱུ་ཡིན་པའི་ཕྱིར་རོ། །དེས་ན་གྲགས་པའི་དངོས་རྒྱུས་ཁྱབ་པ་ལ་གྲགས་པས་ཁྱབ་ཅེས་བཤད་པ་ཡིན་ནོ། །དེ་ལས་གཞན་དུ་སྟེ་དོན་ཐམས་ཅད་ལ་ཟླ་བའི་སྒྲས་བརྗོད་རུང་གིས་ཁྱབ་པ་མ་ཡིན་པར་དངོས་སུ་ཁྱབ་པར་འདོད་ན་གྲགས་པའི་བསལ་བའི་སྐབས་འདིར་གྲགས་པ་ལ་གནོད་བྱེད་དུ་བཀོད་པའི་གཏན་ཚིགས་ཐམས་ཅད་ཐུན་མོངས་མ་ཡིན་པ་ཉིད་དུ་མི་འགྱུར་ རོ། །འདི་ལྟར་རི་བོང་ཅན་ཟླ་བའི་སྒྲས་བརྗོད་མི་རུང་སྟེ་ཡོད་པའི་ཕྱིར་རོ། །ཞེས་བཀོད་པའི་ཚེ་བུམ་པ་ལ་ཟླ་བའི་སྒྲ་དངོས་སུ་གྲགས་པ་མེད་པ་ཉིད་ཀྱིས་བུམ་པ་དཔེར་རུང་པའི་ཕྱིར་རོ།

།བརྗོད་རུང་གིས་ཁྱབ་པར་འདོད་ན་བུམ་པ་དཔེར་མི་རུང་སྟེ་བུམ་པ་ཡང་རྟོག་པའི་ཡུལ་དུ་ཡོད་པ་ཉིད་ཀྱིས་ཟླ་བའི་སྒྲས་བརྗོད་རུང་བའི་ཕྱིར་རོ། །གཉིས་པ་ནི་འདིར་མ་བཤད་ཀྱང་ལུང་དྲང་དགོས་ཏེ་ལུང་གི་བཤད་པ་མཛད་པའི་ཕྱིར་རོ། །དེས་ན་གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་སྒྲ་ལས་བྱུང་པའི་གྲགས་པ་དང་འགལ་བའི་དོན་གྱིས་བསལ་བ་དེ་ཡང་ཕྱོགས་མ་ཡིན་ནོ་ཞེས་སོ། །གསུམ་པ་ལ་གསུམ་སྟེ། ལུང་དང་པོའི་དོན་གྲགས་པ་ལ་གནོད་་བྱེད་མེད་པར་བསྟན་པ་དང༌། ལུས་གཉིས་པའི་དོན་གྲགས་པ་ལ་འགྲན་ཟླ་མེད་པར་བསྟན་པ་དང༌། ལུང་དང་པོའི་དོན་གཞན་དུའང་བཤད་པའོ། །དང་པོ་ནི་གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཅེས་བ་འདིས། ཟླ་བའི་སྒྲས་བརྗོད་དུ་རུང་བའི་དོན་ཐམས་ཅད་ལ་དགག་མི་ནུས་པར་བསྟན་པས་འདི་ལ་གཉིས་ཏེ། གནོད་བྱེད་མེད་པས་དགག་མི་ནུས་པ་དང༌། སྒྲུབ་བྱེད་ཡོད་པས་དགག་མི་ནུས་པར་བསྟན་པའོ། །དང་པོ་ནི་འདི་ལྟར་བརྗོད་རུང་མངོན་སུམ་གྱིས་དགག་མི་ནུས་ཏེ། འོག་ཏུ་སྒྲའི་བརྗོད་རུང་ནི་སྒྲ་དོན་ཡིན་ལ་དེ་ལ་དབང་པོ་ལ་སོགས་པའི་མངོན་སུམ་འཇུག་པ་མེད་པའི་ཕྱིར་རོ། །དེའང་མངོན་སུམ་གྱིས་འགོག་པ་དེ་ལ་སྣང་དུ་རུང་བ་མ་དམིགས་པས་ཡིན་ལ་བརྗོད་རུང་དེ་ལ་སྣང་དུ་མི་རུང་སྟེ་རྟོག་པའི་ཡུལ་ཡིན་པའི་ཕྱིར་རོ། །དེས་ན་གལ་ཏེ་རུང་བ་དེ་འགོག་པ་སྲིད་ན་རྗེས་དཔག་ལས་འགོག་པར་འགྱུར་ཏེ་ཚད་མ་གཉིས་ལས་མངོན་གསུམ་གྱིས་དགག་མི་ནུས་པའི་ཕྱིར་རོ། །དེའི་ཕྱིར་རྗེས་དཔག་གིས་འགོག་ན་རྟགས་གང་ཡིན་གལ་ཏེ་ཡོད་པ་རྟགས་ཡིན་ཏེ་རི་བོང་ཅན་ཟླ་བའི་སྒྲས་བརྗོད་དུ་མི་རུང་སྟེ་ཡོད་པའི་ཕྱིར་རོ་ཞེ་ན། འོ་ན་ཡོད་པ་མངོན་སུམ་གྱི་ཡུལ་ཡིན་ན། རྟགས་སུ་མི་རུང་སྟེ་རྗེས་འགྲོ་མེད་པའི་ཕྱིར་རོ། །རྟོག་པའི་ཡུལ་དུ་ཡོད་པ་ཡིན་ན་འགལ་བར་འགྱུར་ཏེ་དེ་ནི་སྒྲ་བརྗོད་རུང་ཁོ་ན་ལ་འཇུག་པའི་ཕྱིར་རོ།

།སློབ་དཔོན་གྱིས་ཐུན་མོང་མ་ཡིན་པར་བཤད་པ་དང་མི་འགལ་ཏེ་མཐུན་ཕྱོགས་ལ་རྗེས་འགྲོ་མེད་པ་ཙམ་གྱིས་ཆ་ནས་ཐུན་མོངས་མ་ཡིན་པ་དང་འདྲ་པ་ལ་དགོངས་པ་ཡིན་ནོ། །དེས་ན་བརྗོད་དུ་མི་རུང་བ་བསྒྲུབ་པའི་ཡོད་པ་ལ་རྗེས་འགྲོ་མེད་པ་ཡིན་ཏེ་རྗེས་སུ་འགྲོ་བའི་མཐུན་དཔེ་བརྗོད་དུ་མི་རུང་པ་དང་ལྡན་པ་མེད་པའི་ཕྱིར་རོ། །དེ་ཡང་ཤེས་བྱ་ཐམས་ཅད་ལ་ཟླ་བའི་སྒྲས་བརྗོད་དུ་མི་རུང་བ་མི་སྲིད་པའི་ཕྱིར་རོ། །གལ་ཏེ་བྱས་པ་དང་རྩོལ་བྱུང་ལ་སོགས་པའི་རྟགས་གཞན་གྱིས་བརྗོད་དུ་མི་རུང་པར་བསྒྲུབ་པའང་མི་འཐད་དེ། དེ་དག་ཀྱང་མཐུན་ཕྱོགས་ལ་འཇུག་མི་སྲིད་པའི་འགལ་བ་ཁོ་ནར་འགྱུར་བའི་ཕྱིར་རོ། །དེས་ན་འདིར་ཡོད་པ་ལ། རྗེས་འགྲོ་མེད་པ་དཔེར་བརྗོད་པའི་དགོས་པ་ནི་རྟགས་གཞན་ལ་རྗེས་འགྲོ་མེད་པར་ཤུགས་ལ་རྟོག་པའི་དོན་དུ་ཡིན་ནོ་ཞེས་པ་ནི་གང་ལ་ཞེས་པའི་ཚིགས་བཅད་གཅིག་གོ །གཉིས་པ་ནི་གནོད་བྱེད་མེད་པར་མ་ཟད་རུང་བས་ཐམས་ཅད་ལ་ཁྱབ་པའི་སྒྲུབ་བྱེད་ཀྱང་ཡོད་པ་ཡིན་ཏེ། སྒྲ་ནི་ཞེས་པ་འོག་ཏུ་སྒྲས་རྒྱུ་བྱས་པ་ལས་གྲུབ་པའི་བརྗོད་པར་བྱར་རུང་བ་ནི་ཆོས་ཅན། ཤེས་བྱ་ཐམས་ཅད་ཁྱབ་པར་མ་སྒྲུབ་པ་མིན་ཏེ་བརྗོད་རུང་གི་རྒྱུ་ནི་སྒྲ་ནི་སྔོན་བརྡ་བཏགས་པ་ལ་བརྟེན་པ་ཡིན་ལ་བརྡ་དེ་ཡང་སྐྱེས་བུའི་བརྗོད་འདོད་ཙམ་ལ་བརྟེན་པ་ཡིན་པའི་ཕྱིར་རོ། །མ་ངེས་པ་མིན་ཏེ་བརྗོད་རུང་ཤེས་བྱ་ཀུན་ལ་འཇུག་པ་ལ་གེགས་མེད་པའི་ཕྱིར་ རོ། །གྲགས་པ་བརྗོད་རུང་ལ་འདོད་པ་དེ་ལྟར་ཏེ་དེའི་སྒྲ་ལས་བྱུང་བའི་གྲགས་པ་ཞེས་པའི་ཚིག་སློབ་དཔོན་གྱིས་གསུངས་པ་ཡིན་ནོ། །གྲགས་པ་ཉིད་ཀྱིས་ཁྱབ་པ་ལ་འདོད་ན་སྒྲ་ལས་བྱུང་བ་ཞེས་པའི་ཚིག་དོན་མེད་དུ་འགྱུར་རོ། །གཉིས་པ་གྲགས་པ་ལ་འགྲན་ཟླ་མེད་པར་བསྟན་པ་ནི་སྤྱི་རྗེས་སུ་དཔག་པས་བསྒྲུབ་པ་རྣམས་ལ་ཆོས་ཅན་གཅིག་ལ་རྟགས་གཉིས་ཀྱིས་ཆོས་དངོས་འགལ་གཉིས་བསྒྲུབ་པའི་འགལ་བ་འཁྲུལ་བ་མེད་པ་ཅན་ཞེས་པ་དེ་མེད་པར་སྒྲ་ལས་བྱུང་བའི་གྲགས་པ་དང་ཞེས་པ་ལ་སོགས་པས་སྟོན་པ་ཡིན་ཏེ་ཚུལ་གསུམ་ཚང་བ་དེ་ལྟ་བུའི་གྲགས་པ་ནི་གཞལ་བྱ་མཐའ་གཅིག་ཏུ་ངེས་པའི་རྗེས་དཔག་ཚད་མ་ཡིན་པའི་ཕྱིར་རོ།

།གལ་ཏེ་རྗེས་དཔག་ནི་གནོད་བཅས་དང་གནོད་མེད་ལ་འགྲན་ཟླ་མི་སྲིད་ཀྱང་གནོད་བཅས་ལ་འགྲན་ཟླ་སྲིད་དོ་ཞེ་ན། འོ་ན་རྗེས་དཔག་གནོད་མེད་ལ་ཡང་འགྲན་ཟླ་མེད་པར་ཀུན་མཁྱེན་མ་གཏོགས་པའི་སྐྱེས་བུ་ཙམ་ཕྱིས་མི་ངེས་པར་འགྱུར་ཏེ་ཡུལ་དུས་འགའ་ཞིག་ཏུ་བླུན་པོ་འགའ་ཞིག་གིས་དེ་ལ་འགྲན་ཟླ་མ་མཐོང་ཡང་ཡུལ་དུས་འགའ་ཞིག་ཏུ་བློ་ལྡན་གྱིས་མཐོང་བ་སྲིད་པའི་ཕྱིར་ཏེ་ཡུན་རིང་པོར་མ་མཐོང་པ་ལ་ཡང་ཕྱིས་མཐོང་བ་སྲིད་པ་བཞིན་ནོ། །དེ་ལྟར་ན་ཚད་མ་ཐམས་ཅད་ལ་ཡིད་བརྟན་མེད་པར་འགྱུར་རོ། །ད་ནི་མངོན་སུམ་དང་རྗེས་སུ་དཔག་པའི་ཚད་མ་ཐམས་ཅད་ལ་འགྲན་ཟླ་མེད་པར་བསྟན་པ་ཡིན་ཏེ་གཞལ་བྱ་གཅིག་ཏུ་ངེས་པའི་ཕྱིར་རོ། །གསུམ་པ་ལུང་དང་པོའི་དོན་གཞན་དུ་བཤད་པ་ལ་བཞི་སྟེ། གྲགས་པ་དང་རྗེས་དཔག་ཡུལ་ཐ་དད་དུ་བསྟན་པ་དང༌། དེའི་དགོས་པ་དང༌། གྲགས་པ་དངོས་པོ་སྟོབས་ཞུགས་ཡིན་པ་དགག་པ་དང་རང་ལ་མཚུངས་པ་སྤང་བའོ། །དང་པོ་ནི་གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཅེས་པའི་ལུང་གི་དོན། ཡང་ན་ལོ་ཀའི་བརྗོད་པ་སྟེ་ཟླ་བའི་སྒྲས་བརྗོད་པར་བྱར་རུང་སྒྲུབ་པ་ལ་སྒྲུབ་བྱེད་དངོས་པོ་སྟོབས་ཞུགས་ཀྱི་རྗེས་དཔག་གཏན་ནས་མེད་པར་བརྗོད་པ་ཡིན་ནོ། །འོ་ན་དེ་ལ་དགོས་པ་ཅི་ཡོད་ཅེ་ན་གྲགས་པའི་ཡུལ་ལ་དངོས་པོ་སྟོབས་ཞུགས་མི་འཇུག་པར་བསྟན་པ་དེས་ནི་དངོས་པོ་སྟོབས་ཞུགས་དང་གྲགས་པ་གཉིས་ཡུལ་ཐ་དད་དུ་ཤེས་པའི་དགོས་པ་ཡོད་དོ། །གཉིས་པ་ནི་ཡུལ་ཐ་དད་དུ་ཤེས་པ་ཉིད་ལ་དགོས་པ་ཅི་ཡོད་ཅེ་ན། དངོས་པོ་སྟོབས་ཞུགས་ནི་མེ་ལ་སོགས་པའི་དངོས་པོ་ཡོད་མེད་ཀྱི་རྗེས་སུ་བྱེད་ལ་གྲགས་པ་ནི་འདོད་པའི་རྗེས་སུ་བྱེད་པར་ཤེས་པ་དགོས་པ་ཡིན་ནོ་ཞེས་པ་ནི་དེས་ན་དངོས་པོ་རྣམས་ཞེས་པའི་ཚིགས་བཅད་གཅིག་གོ །གསུམ་པ་ནི་རི་བོང་ཅན་ནི་ཟླ་བའི་སྒྲས་བརྗོད་དུ་རུང་བ་ཡིན་ཏེ་ཡོད་པའི་ཕྱིར་མཚན་མོ་གསལ་བྱེད་བཞིན་ཞེས་པ་འདི་དངོས་པོ་སྟོབས་ཞུགས་ཡིན་པ་ལ་གནོད་པ་ཅི་ཡོད་ཅེ་ན།

རང་བཞིན་འབྲེལ་བ་མེད་པ་དང་འདོད་པའི་རྗེས་སུ་བྱེད་པ་ལ་སོགས་པ་སྔར་བཤད་ཟིན་ཏོ། །གཞན་ཡང་མཐུན་དཔེ་མེད་པས་རྟགས་རྗེས་འགྲོ་མེད་པའི་ཉེས་པ་ཡང་ཡོད་པས་ཏེ། འོག་གི་དེ་ཞེས་པ་རྒོལ་བ་དེ་རི་བོང་ཅན་ལ་ཟླ་བའི་སྒྲར་ལོ་ཀ་ལ་གྲགས་ཟིན་པ་ཡང་ཟླ་བར་མི་འདོད་པའི་ཕྱིར་རི་བོང་ཅན་དེ་ལ་བུམ་པ་དང་བ་གླང་ལ་སོགས་པའི་གྲགས་པ་གཞན་གང་ཞིག་འདོད་པར་འགྱུར་ཏེ་ཟླ་བ་དང་ཟླ་བ་མིན་པའི་སྒྲ་ཐམས་ཅད་མི་རུང་བའི་ཕྱིར་ལོ་ཀའི་གྲགས་པ་ཐམས་ཅད་མེད་པར་འགྱུར་རོ་ཞེས་པའམ། ཡང་ན་བུམ་པ་ལ་སོགས་པ་ལ་ཟླ་བའི་སྒྲ་མི་འདོད་པར་འགྱུར་རོ། །དེའི་ཕྱིར་ཞེས་པ་བུམ་པ་ལ་སོགས་པ་ཟླ་བར་མི་འདོད་པ་དེའི་ཕྱིར་རི་བོང་ཅན་ཟླ་བ་ཡིན་ཏེ་ཡོད་པའི་ཕྱིར་ཞེས་པའི་སྦྱོར་བ་དེ་ལ་ཟླ་བའི་སྒྲ་དང་ལྡན་པའི་མཐུན་དཔེ་མེད་པ་ཡིན་ནོ། ། དེས་ན་སྤྱོར་བ་དེ་ནི་ཐུན་མོང་མ་ཡིན་པ་དང་འདྲ་བའི་འགལ་བ་ཡིན་པར་སློབ་དཔོན་གྱིས་བཞེད་དོ། །བཞི་པ་ནི་རི་བོང་ཅན་ཟླ་བ་ཡིན་ཏེ་ཡོད་པའི་ཕྱིར་རོ་ཞེས་པའི་སྦྱོར་བ་འདི་གྲགས་པའི་རྗེས་དཔག་ཡིན་ཀྱང་ཐུན་མོང་མ་ཡིན་པར་འགྱུར་ཏེ་ལོ་ཀ་ན་ཟླ་བ་གཅིག་ལས་མེད་པ་ཉིད་ཀྱིས་མཐུན་དཔེ་མེད་པའི་ཕྱིར་རོ་ཞེ་ན། འདི་ལ་དཔེ་ཡོད་པར་འོག་ཏུ་འཆད་ལ་གལ་ཏེ་འདི་ལ་དཔེ་མེད་ཀྱང་གྲགས་པ་ཐམས་ཅད་སྐྱོན་ཅན་དུ་མི་འགྱུར་ཏེ་འདི་ལྟར་རི་བོང་ཅན་ཟླ་བ་མ་ཡིན་པར་དམ་བཅས་པ་ལ་གྲགས་པས་བསལ་བའི་དཔེ་འདི་ཁོ་ནའི་དབང་དུ་བྱས་ནས་གང་ལ་ཐུ་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཞེས་དེ་སྐད་བཤད་པ་ནི་མིན་ཏེ་གྲགས་པ་གཞན་ཐམས་ཅད་ཀྱིའང་མཚན་ཉིད་དུ་བསྟན་པའི་ཕྱིར་རོ། །དེས་ན་རི་བོང་ཅན་ཟླ་བའི་སྒྲས་བརྗོད་དུ་མི་རུང་བ་ལ་གྲགས་པས་གནོད་པ་དེ་བཞིན་དུ་ད་ཏྲིག་ཤིང་མིན་ནོ་ཞེས་བརྗོད་པའི་དམ་བཅའ་ལ་ཡང་གྲགས་བས་གནོད་པ་ཡིན་ནོ། ། ད་ཏྲིག་ཤིང་ཡིན་ཏེ་ཡོད་པའི་ཕྱིར་རོ་ཞེས་པ་འདི་ལ་དཔེ་མེད་པ་མ་ཡིན་ཏེ་ཤ་པ་ལ་སོགས་པའི་ཤིང་གཞན་ཡང་ཡོད་པའི་ཕྱིར་རོ།

།གཞན་ཡང་རི་བོང་ཅན་ཟླ་བར་སྒྲུབ་པའི་སྐབས་འདིར་ཡང་དཔེ་མེད་པ་མ་ཡིན་ཏེ་དཔེ་སྦྱོར་གྱི་བསྟན་བཅོས་ལ་སོགས་པ་ལས་ག་བུར་དང་དངུལ་ཆུ་ལ་ཟླ་བ་ཞེས་བརྗོད་པ་ལ་སོགས་པ་སྟེ་ལོ་ཀ་ན་སྐྱེས་བུུ་ལ་སོགས་པ་ལ་ཡང་ཟླ་བའི་སྒྲ་མཐོང་ཏེ་བྲམ་ཟེ་ཟླ་བ་ཞེས་པ་ལ་སོགས་པ་བརྗོད་པ་མཐོང་བའི་ཕྱིར་རོ། །དེས་ན་ལོ་ཀ་ན་དངོས་པོ་གཅིག་ལས་མེད་ཀྱང་བརྡ་བཏགས་པའི་དབང་གི་དཔེ་འགྲུབ་པས་ཐུན་མོང་མ་ཡིན་པར་མི་འགྱུར་ཞེས་པ་ནི་བརྡ་ལས་ཅེས་པའི་རྐང་པ་གཉིས་སོ། །དེ་ལྟ་མ་ཡིན་ན་རི་རབ་ལ་སོགས་པ་རེ་རེ་ལས་མེད་པས་གྲགས་པ་མི་འཇུག་པར་འགྱུར་ཏེ། ལྷུན་པོ་མནདྷར་མིན་དང༌། །ཏི་ཤི་ཨུ་ཤི་ར་ལ་སོགས། །རེ་རེའི་བདག་ཉིད་ཡིན་དེའི་ཕྱིར། །དཔེ་འགའ་ཡང་ནི་ཡོད་མ་ཡིན། །ཞེས་པ་ལྟར་རོ། །གཉིས་པ་གྲགས་པའི་དབྱེ་བ་ལ་གཉིས་ལས། དང་པོ་མདོར་བསྟན་པ་ནི། གལ་ཏེ་ཞེས་པ་སྟེ་འདིར་གྲགས་པ་བརྡ་ལ་བརྟེན་ཡང་སྒྲ་ཐམས་ཅད་དོན་ཐམས་ཅད་ཀྱི་རྗོད་བྱེད་དུ་མི་རུང་སྟེ་ལྷས་བྱིན་ཞེས་པ་ལ་སོགས་པའི་སྒྲ་བཞིན་ནོ། ། དེས་ན་ག་བུར་ལ་སོགས་པ་ལ་ཟླ་བའི་སྒྲས་བརྗོད་པ་ནི་སྤོས་སྦྱོར་མཁན་པོ་ལ་སོགས་པས་ཅི་ཡང་རུང་བར་བཏགས་པ་ཡིན་གྱི་དངོས་པོ་ལ་དེ་ཟླ་བའི་སྒྲའི་བརྗོད་བྱར་གནས་པ་ནི་མ་ཡིན་ནོ་ཞེ་ན། འོ་ན་ཟླ་བའི་སྒྲ་དེ་དོན་གང་ལ་གྲུབ། གལ་ཏེ་རི་བོང་ཅན་ལ་སོགས་པའི་དོན་ལ་ཟླ་བའི་སྒྲ་དེ་གྲུབ་པ་ཡིན་ནོ་ཞེ་ན། འོ་ན་ཟླ་བའི་སྒྲ་དེ་ནི་དངོས་པོ་སྟོབས་ལས་གྲུབ་པར་འགྱུར་ཏེ་རི་བོང་ཅན་ཡོད་ན་དེ་གྲུབ་ལ་མེད་ན་མ་གྲུབ་པའི་ཕྱིར་རོ། །དེ་ལྟར་ན་ཡོད་པས་རི་བོང་ཅན་ཟླ་བར་སྒྲུབ་པ་འདི་གྲགས་པའི་རྗེས་དཔག་གིས་གནོད་པའི་དཔེར་མི་རུང་བར་འགྱུར་རོ། །རི་བོང་ཅན་ལ་ཟླ་བའི་སྒྲ་གྲགས་པས་གྲུབ་པར་ཁས་ལེན་ན་རི་བོང་ཅན་མ་ཡིན་པའི་ག་བུར་དང་དངུལ་ཆུ་ལ་སོགས་པ་ལ་ཡང་ཟླ་བའི་སྒྲ་བཟློག་ཏུ་མེད་དེ་དེ་གྲགས་པ་ཐམས་ཅད་ལ་འཇུག་ཏུ་རུང་བའི་ཕྱིར་རོ།

།ཚིགས་བཅད་འདི་ལྷ་དབང་བློ་དང་རྣམ་ངེས་ལ་ནི་མི་སྣང་ངོ༌། །གཉིས་པ་གྲགས་པའི་དབྱེ་བ་རྒྱས་པར་བཤད་པ་ལ་གཉིས་ཏེ། རྒྱུ་མཚན་ཅན་གྱི་སྒྲ་ཡུལ་ངེས་པར་བསྟན་པ་དང༌། རྒྱུ་མཚན་ཅན་མ་ཡིན་པའི་སྒྲ་ཡུལ་མ་ངེས་པར་བསྟན་པའོ། །དང་པོ་ནི། གལ་ཏེ་ག་བུར་ལ་སོགས་པ་ལ་ཟླ་བའི་སྒྲ་འཇུག་པ་ནི་བསིལ་བ་དང་དཀར་བ་ལ་སོགས་པའི་རྒྱུ་མཚན་གྱིས་ཡིན་པའི་ཕྱིར་ཡོད་པས་རི་བོང་ཅན་ཟླ་བ་སྒྲུབ་པ་འདི་གྲགས་པའི་རྟགས་ཀྱིས་དཔེ་མ་ཡིན་ནོ་ཞེ་ན། འོ་ན་ག་བུར་ལ་སོགས་པའི་དངོས་པོ་ལ་ཟླ་བའི་སྒྲ་འཇུག་པའི་རྒྱུ་མཚན་བསིལ་བར་བྱེད་པ་ལ་སོགས་པ་གྲུབ་པ་དེ་རི་བོང་ཅན་ལའང་ཡོད་ན་དེ་ལའང་ཟླ་བའི་སྒྲ་བཟློག་ཏུ་མེད་པར་འགྱུར་ཏེ་མཚན་མོ་གསལ་བྱེད་ཀྱི་སྒྲ་བཞིན་ནོ། །བསིལ་བར་བྱེད་པ་ལ་སོགས་པའི་དངོས་པོ་དེ་མེད་ན་རི་བོང་ཅན་ལ་ཟླ་བའི་སྒྲ་བཟློག་ཀྱང་ཉེས་པ་ཡོད་པ་མ་ཡིན་སྒྲ་ཏེ་རྒྱུ་མཚན་ཅན་རྒྱུ་མཚན་མེད་པ་ལ་མི་འཇུག་པའི་ཕྱིར་ཏེ་རི་བོང་ཅན་ལ་འཚད་པ་པོའི་སྒྲ་མི་འཇུག་པ་བཞིན་ནོ། །གཉིས་པ་ལ་བཞི་སྟེ་བརྗོད་རུང་གིས་དོན་ཐམས་ཅད་ལ་ཁྱབ་པའི་རྒྱུ་མཚན་དང༌། དེས་ན་དེ་འགོག་པ་ལ་གྲགས་པས་གནོད་པར་བསྟན་པ་དང༌། དེ་དག་གི་དོན་བསྡུ་བ་དང༌། གྲགས་པའི་ཡུལ་མ་ངེས་པས་གྲུབ་པའི་དོན་བསྟན་པའོ། །དང་པོ་ལ་གཉིས་ལས་དང་པོ་དངོས་ཀྱི་དོན་ནི་རྒྱུ་མཚན་ཅན་གྱི་སྒྲ་ཡུལ་ངེས་ཀྱང་འདོད་རྒྱལ་བའི་སྒྲ་ཡུལ་མ་ངེས་པ། དེའི་ཕྱིར་དངོས་མེད་དེས་བརྡ་ཅན་ཟེར་ཡང་དངོས་པོ་ལ་ངེས་པ་མེད་པའི་བརྡ་ཅན་སྒྲ་ལས་བྱུང་བའི་ཆོས་རྣམས་ཀྱི་རུང་བ་ནི་ཆོས་ཅན། དོན་རྣམས་ལ་ཁྱབ་བྱེད་དུ་ཡོད་པ་ཉིད་ཡིན་ཏེ་སྒྲའི་རྒྱུ་བརྗོད་འདོད་ཀྱི་རྣམ་པར་རྟོག་པ་ནི་ཤེས་བྱ་ཐམས་ཅད་ལ་འཇུག་པ་ལ་གེགས་བྱེད་པ་མེད་པའི་ཕྱིར་རོ། །མདོར་ན་རྒྱུ་མཚན་ཅན་གྱི་སྒྲ་ནི་དོན་འགའ་ཞིག་གི་རྗོད་བྱེད་ཡིན་ཀྱང་འདོད་པ་ཙམ་ལ་རག་ལས་པའི་སྒྲ་ནི་ཐམས་ཅད་ཀྱི་རྗོད་བྱེད་ཡིན་ནོ་ཞེས་པའི་དོན་ཏོ།

།གཉིས་པ་དེ་ལ་རྩོད་སྤང་ནི། གལ་ཏེ་རྒྱུ་མཚན་མེད་པར་འཇུག་ན་ཧ་ཅང་ཐལ་པའི་ཕྱིར་ཤ་བ་ལ་སོགས་པའི་སྒྲ་ཐམས་ཅད་རྒྱུ་མཚན་ཅན་ཡིན་ནོ་ཞེ་ན། དེ་ལྟར་རི་བོང་ཅན་ཟླ་བའི་སྒྲས་བརྗོད་དུ་རུང་ཏེ་ཡོད་པའི་ཕྱིར་རོ་ཞེས་པ་འདི་དངོས་པོ་སྟོབས་ཞུགས་སུ་འགྱུར་རོ་ཞེས་པ་ནི་གལ་ཏེ་ལ་ལར་ཞེས་པའི་རྐང་པ་གཉིས་ཏེ་འདི་དངོས་པོ་སྟོབས་ཞུགས་ཡིན་ན་དཔེ་མེད་པས་ཐུན་མོང་མ་ཡིན་པར་འགྱུར་རོ་གལ་ཏེ་གྲགས་པས་གྲུབ་པར་ཁས་ལེན་ན་རི་བོང་ཅན་ལའང་ཟླ་བའི་སྒྲ་བཟློག་ཏུ་མེད་དོ། །གཉིས་པ་ནི་རུང་བ་ཉིད་ཞེས་པ་སྟེ་འོག་ཏུ་གནོད་པ་ བྱེད་ཅེས་དྲང་ངོ༌། །གང་ལ་གནོད་པར་བྱེད་ན་ཁྱི་ཤ་ཟ་བ་ལ་སོགས་པ་ལའང་འཇུག་ཏུ་རུང་བ་ཁོ་ནའི་སྒྲ་དེ་འགོག་པ་ལའོ། །གང་གིས་གནོད་ན་གྲགས་པ་ཞེས་བྱ་བའི་རྗེས་དཔག་གིས་སོ། །དེ་གང་གི་ཡུལ་ཅན་ཡིན་ཞེ་ན་སྒྲས་བརྗོད་དུ་རུང་བ་ཙམ་གྱི་ཡུལ་ཅན་ནོ། །གྲགས་པ་དེ་གང་ལས་སྐྱེས་ན་དོན་ཐམས་ཅད་ལ་བརྡ་འཇུག་པ་འགོག་པ་མེད་པའི་བརྗོད་འདོད་ལས་སྐྱེས་པའོ། །གསུམ་པ་ནི་གྲགས་པ་འདོད་པའི་རྗེས་སུ་བྱེད་པར་བསྟན་པ་འདིས་ནི་ཞེས་པའི་ཚིགས་བཅད་གཅིག་སྟེ་གྲགས་པས་ཡུལ་ཐམས་ཅད་ལ་ཁྱབ་པའི་འདི་ཡུལ་གང་ལ་བཀག་ཀྱང་གྲགས་པའི་རྗེས་དཔག་གིས་གནོད་ཅེས་བསྟན་པའོ། ། གལ་ཏེ་རི་བོང་ཅན་ཟླ་བའི་སྒྲས་བརྗོད་དུ་མི་རུང་བར་དམ་བཅའ་བའི་གང་ཟག་དེ་སུ་ཡིན་རི་བོང་ཅན་ལ་ཟླ་བའི་ཐ་སྙད་ཤེས་པ་ནི་དེ་སོང་བར་མི་རིགས་ཏེ་ཟླ་བའི་སྒྲས་བརྗོད་རུང་དུ་གྲུབ་པའི་ཕྱིར་རོ། །མི་ཤེས་པས་དམ་བཅའ་ཡིན་ན་དེ་ལ་གྲགས་པའི་རྟགས་ཀྱིས་ཇི་ལྟར་གནོད་ཅེ་ན། འདི་ལ་སློབ་དཔོན་ཆོས་མཆོག་གིས་རིགས་པ་སྨྲ་བའི་དབང་ཕྱུག་གཉིས་ཀྱིས་བཤད་པ་ཙམ་མ་གཏོགས་པ་མེད་དོ་ཞེས་གསུངས་སོ། །བཞི་པ་ནི་གྲགས་པ་ཡུལ་ཐམས་ཅད་ལ་འཇུག་ཏུ་རུང་བར་བརྗོད་པ་དེས་ནི་བསྟན་པ་ཡིན་ནོ་ཞེས་དྲང་ངོ༌། །ཅི་ཞིག་བསྟན་ཅེ་ན་ཟླ་བ་ལ་ཆ་ཤས་ཅན་ལ་སོགས་པའི་མིང་རྒྱུ་མཚན་ཅན་གྱི་སྒྲའི་བརྗོད་བྱའི་དོན།

དོན་དམ་པ་ཉིད་དུ་ཡོད་པའི་འགོག་པའི་དམ་བཅའ་དང་བུམ་པ་ལ་སོགས་པ་རྒྱུ་མཚན་ཅན་མ་ཡིན་པའི་སྒྲ་རྣམས་ཀྱིས་བརྗོད་པར་བྱ་བའི་དོན་དོན་དམ་པ་སྟེ་དངོས་པོར་ཡོད་པ་ཉིད་འགོག་པའི་དམ་བཅའ་ལ་གྲགས་པའི་རྗེས་དཔག་གིས་གནོད་པ་མེད་པར་བསྟན་པ་ཡིན་ནོ། །གལ་ཏེ་དེ་ལྟ་བུའི་དམ་བཅའ་ལ་གྲགས་པས་གནོད་ན་གྲགས་པའི་སྒྲའི་བརྗོད་བྱ་དངོས་པོར་འགྲུབ་པར་འགྱུར་རོ། །གསུམ་པ་ཐ་དད་དུ་སྟོན་པའི་རྒྱུ་མཚན་ལ་གཉིས་ལས། དང་པོ་གྲགས་པ་རྗེས་དཔག་ལས་ཐ་དད་དུ་སྟོན་པའི་རྒྱུ་མཚན་ནི། གྲགས་པའི་རྗེས་དཔག་རྗེས་དཔག་ཙམ་ལས་ཐ་དད་དུ་སྟོན་པ་ནི་མི་འཐད་དེ་གཉིས་ཀ་དམ་བཅའ་ལ་གནོད་བྱེད་ཡིན་པའི་ཕྱིར་རོ་ཞེ་ན། གྲགས་པའི་ཡུལ་ནི་སྒྲའི་དོན་ཡིན་ལ་རྗེས་དཔག་གི་ཡུལ་ནི་སྒྲས་བརྗོད་དུ་མི་རུང་པའི་དོན་ཡིན་པར་གོང་དུ་བསྟན་པ་དེས་ན་ཞེས་པའི་ཚིགས་བཅད་གཅིག་སྟེ། བྱེད་པ་ལ་ཐ་དད་མེད་ཀྱང་ཡུལ་གྱི་སྒོ་ནས་ཐ་དད་དུ་བཞག་གོ་ཞེས་པའི་དོན་ཏོ། །སྔ་མ་བཞིན་ཞེས་པ་ནི་ཡིད་ཆེས་པའི་བསལ་བ་རྗེས་དཔག་ལས་ཡུལ་གྱི་སྒོ་ནས་ཐ་དད་དུ་བཞག་པ་བཞིན་དུ་འདིར་ཡང་ཡིན་ནོ་ཞེས་པའི་དོན་ཏོ། །གཉིས་པ་ཡིད་ཆེས་དང་གྲགས་པ་གཉིས་ཀ་རྗེས་དཔག་ལས་ཐ་དད་དུ་བསྟན་པའི་དགོས་པ་ནི་གལ་ཏེ་བསལ་བ་འདི་གཉིས་རྗེས་དཔག་གི་བསལ་བ་ལས་ཐ་དད་དུ་འཇོག་པའང་མི་འཐད་དེ་འདི་གཉིས་རྗེས་དཔག་ཡིན་པའི་ཕྱིར་རོ། །འདི་ལྟར་དེ་ལ་ཁས་བླངས་འབྲས་རྟགས་ཏེ། །འགྲོ་ལ་གྲགས་པ་རང་བཞིན་རྟགས། །ཅེས་པ་དང་རྗེས་དཔག་ལས་ཕྱི་རོལ་དུ་གྱུར་པ་མིན་ཅེས་བཤད་པས་ཅེ་ན༑ གྲུབ་པ་ཞེས་པ་ལ་སོགས་པ་སྟེ་རྗེས་དཔག་ཏུ་གྲུབ་པའི་གྲགས་པ་ལ་སོགས་པ་གཉིས་རྗེས་དཔག་ལས་ཐ་དད་དུ་བཤད་པ་ལ་དགོས་པ་ཡོད་པ་ཡིན་ནོ། ། དགོས་པ་གང་ཡིན་ཞེ་ན། ལུང་དང་རང་ཚིག་གཉིས་ནི་ཚད་མར་ཁས་བླངས་པའི་སྟོབས་ཀྱིས་སྐབས་ཀྱི་རྟེན་ལ་གནོད་པར་བྱེད་པའི་རྗེས་དཔག་ཡིན་ལ། གྲགས་པ་ནི་དངོས་པོའི་རང་སྟོབས་ཀྱིས་དམ་བཅའ་ལ་གནོད་པ་མ་ཡིན་གྱི་འདོད་པ་ཙམ་ལ་རག་ལས་པའི་ཆོས་དཔག་པས་གནོད་པ་ཡིན་ནོ་ཞེས་པའི་དགོས་པ་འདི་གཉིས་བསྟན་པ་སྟེ་རྟོགས་པར་བྱ་བའི་ཕྱིར་བསལ་བ་འདི་གཉིས་གནོད་པའི་རྒྱུ་མཚན་དང་བཅས་པར་སློབ་དཔོན་གྱིས་རབ་ཏུ་བརྗོད་པ་ཡིན་ནོ།

།ཀུན་པས་བཏུས་འདི་ལྟར་གཞལ་བྱའི་དོན་ཅན་གྱི་ཚད་མ་མེད་དོ་ཞེས་པ་ནི་དམ་བཅའ་བ་ཙམ་གྱིས་གནོད་པ་ཡིན་ནོ་ཞེས་པ་དང༌། ཀུན་ལས་བཏུས་སྒྲ་ལས་བྱུང་བའི་གྲགས་པས་གནོད་པ་ཡིན་གྱི་དངོས་པོའི་སྟོབས་ཀྱིས་ནི་མ་ཡིན་ནོ་ཞེས་བསལ་བྱའི་དམ་བཅའི་སྐབས་སུ་རྒྱུ་མཚན་དང་བཅས་པ་བསྟན་པ་ཡིན་ནོ། །མངོན་གསུམ་དང་རྗེས་དཔག་གི་སྐབས་སུ་སྒྲ་མཉམ་བྱ་མ་ཡིན་ནོ་ཞེས་པ་དང༌། བུམ་པ་རྟག་པའོ་ཞེས་པ་ལ་སོགས་པ་བསལ་བྱེད་དམ་བཅའ་འབའ་ཞིག་ལས་གནོད་པའི་རྒྱུ་མཚན་དང་བཅས་པ་མ་བསྟོན་ཏོ། །སློབ་དཔོན་འདི་གཉིས་རྗེས་དཔག་ལས་ཡུལ་ཐ་དད་དུ་མི་བཞེད་ན་ཡིད་ཆེས་པ་དང་གྲགས་པའི་བསལ་བས་གནོད་པ་རྒྱུ་དང་བཅས་པར་མི་སྟོན་པར་ཐལ་བའི་ཕྱིར་རོ། །གྲགས་པའི་བསལ་བ་བཤད་ཟིན་ཏོ། ། ད་ནི་མངོན་སུམ་གྱི་བསལ་བ་འཆད་པ་ལ་བཞི་སྟེ། བསལ་བྱའི་དམ་བཅའ་དཔེར་བརྗོད་པ་དང༌། དེའི་རང་བཞིན་རྒྱས་པར་བཤད་པ་དང༌། དེ་ལ་རྩོད་པ་སྤང་བ་དང༌། མཉན་བྱ་སྨོས་པའི་དགོས་པ་བསྟན་པའོ། །དང་པོ་ནི། མངོན་སུམ་གྱིས་གནོད་པ་འདི་ལ་ཡང་ཞེས་པའི་ཡང་གི་སྒྲ་ནི། སློབ་དཔོན་ཕྱོགས་ཀྱི་གླང་པོས་སླ་བར་དགོངས་ནས་མ་བཤད་ཀྱང་འདི་ལའང་བཤད་པར་བྱ་རྒྱུ་ཡོད་ཅེས་པའི་དོན་ཏོ། །དེས་ན་སྒྲའི་ངོ་བོ་ཉིད་གང་ཞིག་ཉན་པའི་ཤེས་པ་ལ་གཉིས་མེད་པར་སྣང་བར་འགྱུར་བ་འདི་ཉིད་ནི་སྤོང་ན་སྒྲ་འཛིན་མངོན་སུམ་གྱིས་གནོད་པར་འགྱུར་རོ་ཞེས་སྦྱར་རོ། །འདི་ནི་མཚོན་པ་སྟེ་གཟུགས་འཛིན་པ་ལ་གཉིས་མེད་པར་སྣང་བ་སྤོང་བ་ལ་ཡང་གཟུགས་འཛིན་མངོན་སུམ་གྱིས་གནོད་པའི་ཕྱིར་རོ། །འོ་ན་སྒྲ་དེ་ཇི་ལྟ་བུ་ཞིག་དེ་ན་གོང་དུ་སྒྲ་ནི་སྤྱི་དང་འབྲེལ་བ་དང་མི་རྟག་པ་ཉིད་ལ་སོགས་པ་ལྡོག་པའི་ཆོས་དུ་མའི་དངོས་པོ་ཉིད་དུ་ལོ་ཀ་ལ་གྲགས་པའོ། །དེ་དག་ལས་གང་ཉན་ཤེས་ལ་སྣང་བ་དེ་བཀག་ན་མངོན་སུམ་གྱིས་གནོད་ཀྱི་གཞན་བཀག་པ་ལ་ནི་མི་གནོད་ཅེས་པའི་དོན་ཏོ། །འོ་ན་ཉན་ཤེས་ལ་གཉིས་མེད་པར་སྣང་བ་མི་འཐད་དེ་སྤྱི་དང་གསལ་བ་གཉིས་དུས་གཅིག་ཏུ་སྣང་བའི་ཕྱིར་རོ།

།དེས་ན་སྤྱི་བཀག་པ་ལ་ཡང་མངོན་སུམ་གྱིས་གནོད་པ་མ་ཡིན་ནམ་ཞེ་ན། མ་ཡིན་ཏེ་འདི་ལྟར་སྒྲ་ལ་སྤྱི་དང་བསལ་བ་གཉིས་ཡོད་པ་མ་ཡིན་ཏེ། སྣ་ཚོགས་སུ་སྣང་བའི་བློ་སྐྱེ་བ་མེད་པའི་ཕྱིར་རི་བོང་གི་མགོ་བཞིན་ ནོ། །དེའི་ཕྱིར་སྒྲ་ནི་མཉན་བྱ་མ་ཡིན་ནོ་ཞེས་བྱ་བ་ལྟ་བུ་ལ་མངོན་སུམ་གྱིས་གནོད་པ་ཡིན་ནོ། །དེ་ལྟ་བུ་དེ་རྟོགས་པར་བྱ་བའི་དོན་དུ་མཚན་ཉིད་ཀྱི་སྐབས་སུ་མངོན་སུམ་དོན་དང་ཞེས་བཤད་པ་ཡིན་ནོ། །གཉིས་པ་དེའི་རང་བཞིན་བཤད་པ་ལ་གཉིས་ལས། དང་པོ་མངོན་སུམ་གྱི་དོན་དང་དོན་མ་ཡིན་པའི་རང་བཞིན་བསྟན་པ་ནི། ཉན་ཤེས་ལ་སྣང་བའི་ངོ་བོ་དེ་ཉིད་ནི་སྒྲ་དེ་ལ་དོན་དམ་པའི་རང་བཞིན་དུ་གྲུབ་པ་ཡིན་ཏེ་ཉན་ཤེས་སྐྱེད་པ་སོགས་པའི་དོན་བྱེད་ནུས་པའི་ཕྱིར་རོ། །ལྷག་མ་མི་རྟག་པ་ཉིད་དང་ཤེས་བྱ་ཉིད་ལས་སོགས་པ་ནི་ལྡོག་པའི་མཚན་ཉིད་ཅན་གྱི་སྤྱི་ཡིན་པས་སྒྲ་དེ་ལ་རྣམ་བཅད་ཙམ་དུ་གྲུབ་པ་ཡིན་གྱི་དོན་དུ་ནི་གྲུབ་པ་མེད་དོ། །དེས་ན་སྤྱིའི་མཚན་ཉིད་ནི་དངོས་མེད་ཀྱི་ངོ་བོ་རྣམ་བཅད་ཙམ་ཡིན་པ་དེའི་ཕྱིར་ལྡོག་པ་དེ་དག་དབང་ཤེས་ཀྱི་སྤྱོད་ཡུལ་མ་ཡིན་ནོ། །གཉིས་པ་དེས་ན་སྤྱི་བཀག་ཀྱང་མངོན་སུམ་གྱིས་མི་གནོད་པའི་དཔེ་བསྟན་པ་ནི་དེས་ན་ཞེས་པའི་ཚིགས་བཅད་གཅིག་གོ །འདིར་སྒྲ་མེད་དོ་ཞེས་དམ་བཅའ་བ་ལ་ཡང་མངོན་སུམ་གྱིས་གནོད་པ་གྲུབ་པའི་ཕྱིར་མཉན་བྱ་སྨོས་པ་ལ་དགོས་པ་ཅི་ཡོད་ཅེ་ན། འདིར་སྒྲ་མེད་དོ་ཞེས་བརྗོད་ན་ལྡོག་པ་ལའང་དོགས་པ་སྐྱེ་སྟེ་སྒྲ་སྐད་ཅིག་མ་ཉིད་དུ་མེད་པའམ་རྟག་པ་ཉིད་ཁྱབ་པ་ཉིད་དུ་མེད་དམ་སྙམ་པའི་དོགས་པ་སྐྱེ་བའི་ཕྱིར་རོ། །དེས་ན་སྒྲ་ལ་ཡོད་པའི་ལྡོག་པ་འགོག་པ་ལ་ཡངམངོན་སུམ་གྱིས་གནོད་པའི་དོགས་པ་སྐྱེ་བས་དེ་གཅད་པའི་དོན་དུ་མཉན་བྱ་སྨོས་པ་ཡིན་ནོ། །གསུམ་པ་དེ་ལ་རྩོད་པ་སྤང་པ་ནི་འོ་ན་མཉན་བྱ་སྨོས་པས་ཀྱང་དབང་པོའི་སྤྱོད་ཡུལ་ཁོ་ནར་མི་རྟོགས་པར་འགྱུར་ཏེ་མཉན་བྱ་ནི་སྒྲ་རང་མཚན་དང་སྤྱི་མཚན་ཐམས་ཅད་ཀྱི་རྗོད་བྱེད་ཡིན་པའི་ཕྱིར་རོ་ཞེ་ན།

ཉན་ཤེས་ལ་སྣང་བའི་སྒྲ་ཁྱད་པར་ཅན་དེ་རྣམ་པ་ཀུན་དུ་བརྗོད་བྱའི་དངོས་མིན་ཕྱིར་ཞེས་པ་སྒྲ་ཞེས་པ་ཙམ་གྱིས་དེ་བརྗོད་པར་མི་ནུས་པའི་ཕྱིར་མཉན་བྱ་ཞེས་སྨོས་པ་ཡིན་ནོ། །འོ་ན་མཉན་བྱས་སྒྲ་རང་མཚན་དེ་དངོས་སུ་བརྗོད་དམ་ཞེ་ན་མ་ཡིན་ཏེ་རང་མཚན་སྒྲའི་བརྗོད་བྱར་མི་རུང་པའི་ཕྱིར་རོ། །འོན་ཀྱང་མཉན་བྱ་ཞེས་པའི་སྒྲ་ལྷག་པར་སྦྱང་བས་ཐུན་མོང་མ་ཡིན་པ་དེ་དབང་པོའི་གཟུང་ཡུལ་དུ་རྟོག་པ་ཡིན་ནོ། །བཞི་པ་མཉན་བྱ་སྨོས་པའི་དགོས་པ་ནི། གལ་ཏེ་རང་གི་མཚན་ཉིད་མེད་དོ་ཞེས་བརྗོད་པར་རིགས་ཏེ་དེའི་སྒྲའི་སྤྱིའི་འགོག་པ་ལ་མངོན་སུམ་གྱིས་གནོད་པའི་དོགས་པ་མེད་པར་གྲུབ་པའི་ཕྱིར་རོ་ཞེ་ན། འདིར་དགོས་པ་གཞན་ཡང་ཡོད་པ་ཡིན་ཏེ། འོག་ཏུ་མཉན་བྱ་སྨོས་པས་དབང་པོའི་སྤྱོད་ཡུལ་དུ་གྱུར་བའི་རང་མཚན་གྲུབ་པར་བཤད་པ་ཡིན་ཏེ། ཉན་ཤེས་ཀྱི་ཚད་མ་དེའི་སྟོབས་ཀྱིས་མཉན་བྱ་མ་ཡིན་པར་དམ་བཅའ་བ་ལ་གནོད་པའི་ཕྱིར་རོ། །དེ་ཅིའི་ཕྱིར་ཞེ་ན་སྒྲ་རང་གི་མཚན་ཉིད་ཚད་མས་གྲུབ་པས་དམ་བཅའ་དེ་ལ་གནོད་པའི་ཕྱིར་རོ། །དེས་ན་མཉན་བྱ་སྨོས་པ་ལ་དགོས་པ་གཉིས་ཡོད་པ་ཡིན་ཏེ། སྤྱི་རྣམས་དབང་པོའི་ཡུལ་མ་ཡིན་པར་འགྲུབ་པས་སྤྱི་སྤོང་པ་ལ་མངོན་སུམ་གྱི་གནོད་པ་མེད་པར་རྟོགས་པ་དང༌། མཉན་བྱས་མཉན་བྱ་མ་ཡིན་པ་ལ་གནོད་པ་དེ་ཉན་ཤེས་ཀྱིས་སྒྲ་མཉན་བྱར་གྲུབ་པ་ལས་ཡིན་ནོ་ཞེས་རྟོགས་པའོ། །བཞི་པ་རྗེས་དཔག་གི་བསལ་བ་ནི་རྟོགས་སླ་བས་འདིར་མ་བརྗོད་དེ་འོན་ཀྱང་བུམ་པ་རྟག་གོ་ཞེས་དམ་འཆའ་བ་ལྟ་བུའོ། དེ་ལ་ནི་རྗེས་དཔག་གིས་གནོད་དེ་བུམ་པ་ནི་རྟག་པར་མི་སྲིད་དེ་སྐྱེ་བ་དང་ལྡན་པའི་ཕྱིར་དང་ཡོད་པའི་ཕྱིར་རོ་ཞེས་པ་ལྟ་བུའོ། །བསལ་བ་བཞི་བཤད་ཟིན་ཏོ། །གཉིས་པ་ཆོས་ཅན་གང་ལ་བསལ་བའི་དོན་རྒྱས་པར་བཤད་པ་ལ་གསུམ་སྟེ། རང་གི་ཆོས་ཅན་ཞེས་སྨོས་པའི་ཡོངས་གཅོད་ཀྱི་དགོས་པ་དང༌། རྣམ་བཅད་ཀྱི་དགོས་པ་དང༌། དེ་དག་གི་དོན་བསྡུ་བའོ།

།དང་པོ་ལ་གཉིས་ལས་དང་པོ་དགོས་པ་དངོས་བསྟན་པ་ནི། ཀུན་ཏུ་ཅེས་པ་སྟེ་འདིར་ཁ་ཅིག་ན་རེ། ཚད་མས་གནོད་པས་ཕྱོགས་མིན་ཞེས། །འདོད་པ་འདི་ནི་རིགས་པ་ཡིན། །ཆོས་ཅན་དེའམ་གཞན་ལ་ཞེས། །བྱ་བ་འདི་ནི་གང་དུ་དགོས། །ཞེས་རྒོལ་ཏེ་ཚད་མས་གནོད་པ་ཕྱོགས་མ་ཡིན་ནོ་ཞེས་བརྗོད་པ་རིགས་ཏེ་ཚད་མས་གནོད་ན་གཏན་ཚིགས་འཇུག་ཏུ་མི་རུང་བས་དེ་བསྒྲུབ་པར་མི་ནུས་པའི་ཕྱིར་རོ། །ཆོས་ཅན་གྱི་དབྱེ་བ་བྱེད་པ་ནི་མི་རིགས་ཏེ་ཆོས་ཅན་གཞན་ལ་གནོད་ཀྱང་དམ་བཅའ་མི་རུང་པའི་ཕྱིར་རོ། །དེས་ན་རང་ཉིད་ཀྱི་ཆོས་ཅན་ལ་མ་བསལ་བ་ཞེས་སྨོས་པ་ལ་དོན་མེད་དོ་ཞེ་ན། མ་ཡིན་ཏེ་དམ་བཅའ་བའི་གནས་སྐབས་ཀུན་ཏུ་རང་བཞིན་གྱི་འདོད་པས་བཏགས་པའི་ཆོས་དེ་དག་ཆོས་ཅན་ལ་ཡོད་པ་ཡིན་ཀྱང་རྩོད་པའི་སྐབས་སུ་རྒོལ་བ་བདག་ཉིད་ཀྱིས་བསྒྲུབ་བྱར་འདོད་པའི་ཆོས་མི་རྟག་པ་ལ་སོགས་པ་དེ་དང་ལྡན་པའི་ཆོས་ཅན་ལ་ཚད་མས་གནོད་ན་དམ་བཅའ་ལ་གནོད་པའི་སྐྱོན་དུ་འགྱུར་བ་ཡིན་གྱི། ནམ་མཁའི་ཡོན་ཏན་ལ་སོགས་པ་ཆོས་གཞན་གྱིས་ཁྱད་པར་དུ་བྱས་པའི་ཆོས་ཅན་ལ་གནོད་ཀྱང་དམ་བཅའ་བའི་སྐྱོན་དུ་འགྱུར་པ་མིན་ནོ་ཞེས་ཤེས་པར་བྱ་བའི་དོན་དུ་རང་གི་ཆོས་ཅན་ཞེས་སྨོས་པ་ཡིན་ནོ། ། དེ་ཅིའི་ཕྱིར་ཞེ་ན་དེ་ལས་གཞན་དུ་ཆོས་ཅན་གཞན་ལ་ཆོས་གཞན་ཡོད་པ་ལ་ཚད་མས་གནོད་ཀྱང་རང་གི་ཆོས་ཅན་འདི་ལ་རང་འདོད་པའི་ཆོས་ཅི་ཞིག་བཀག་སྟེ་བཀག་པ་མེད་པའི་ཕྱིར་རོ། །རང་འདོད་པའི་ཆོས་མ་བཀག་ཀྱང་གཞན་བཀག་པས་འགལ་ན་ཧ་ཅང་ཐལ་བའི་ཕྱིར་རོ། །གཉིས་པ་དེ་ལ་རྩོད་སྤོང་ནི་འོ་ན་ཆོས་ཅན་སྨོས་པ་དོན་མེད་དུ་འགྱུར་ཏེ་བསྒྲུབ་བྱའི་མཚན་ཉིད་ཀྱི་སྐབས་སུ་རྒོལ་བ་རང་ཉིད་འདོད་པ་བསྒྲུབ་བྱ་ཡིན་ནོ་ཞེས་བརྗོད་པའི་ཤུགས་ཀྱིས་རང་ཉིད་འདོད་པའི་ཆོས་ཅན་ལ་མ་བསལ་བ་ཕྱོགས་ཡིན་པར་རྟོགས་པའི་ཕྱིར་རོ་ཞེ་ན། དེ་ལྟ་བུའི་དོན་འདི་བསྒྲུབ་བྱའི་མཚན་ཉིད་འདོད་པ་ཞེས་སྨོས་པའི་ཤུགས་ཀྱིས་རྟོགས་ཀྱང་འདིར་རང་གི་ཆོས་ཅན་ཞེས་སྨོས་པའི་དགོས་པ་ནི་ཆོས་ལ་གནོད་པས་ཕྱོགས་ཀྱི་སྐྱོན་དུ་འགྱུར་བར་མ་ཟད་རྟེན་ཆོས་ཅན་ལ་གནོད་པས་ཀྱང་ཕྱོགས་ལ་གནོད་པར་འགྱུར་རོ།

།ཞེས་པ་འདི་གྲུབ་པའི་དོན་དུ་བཀོད་པའོ། །དེ་ཅིའི་ཕྱིར་ཞེ་ན་རྟེན་ཆོས་ཅན་ཚད་མ་དང་འགལ་བ་སྟེ་བཀག་པར་འགྱུར་པའི་ཆོས་ཅན་དེར་བརྟེན་པའི་ཆོས་ཀྱང་ཚད་མ་དངའགལ་བ་སྟེ་བཀག་པར་འགྱུར་པའི་ཕྱིར་ཏེ་སྒྲ་བཀག་ན་དེའི་ཆོས་མི་རྟག་པའང་བཀག་པ་བཞིན་ནོ། །གཉིས་པ་ལ་གསུམ་སྟེ་དགོས་པ་དངོས་དང༌། དེ་ལ་རྩོད་པ་སྤང་བ་དང༌། རང་ལ་མཚུངས་པ་སྤང་པའོ། །དང་པོ་ནི་གཞན་དུ་སྟེ་རང་གི་ཆོས་ཅན་གྱི་ཚིག་མ་སྨོས་ན་སྐབས་སུ་བབས་པའི་ཆོས་ཅན་དེ་ལྟ་བུའི་རྣམ་པས་ཁྱད་པར་དུ་བྱས་པ་ཅན་གྱི་ཆོས་བསྒྲུབ་བྱ་ཡིན་ནོ་ཞེས་བརྗོད་པའི་ཕྱིར་ཆོས་དེ་ལ་གནོད་པ་ཉིད་ཀྱི་སྟེ་ཁོ་ན་དམ་བཅའི་སྐྱོན་ཡིན་ནོ་སྙམ་དུ་དོགས་པར་འགྱུར་གྱི་ཆོས་ཅན་ལ་གནོད་པས་ནི་མ་ཡིན་ཏེ་སྙམ་དུ་སེམས་པར་འགྱུར་བ་དེས་ན་རང་གི་ཆོས་ཅན་ཞེས་སྨོས་སོ། །གཉིས་པ་ལ་གསུམ་སྟེ། དོན་གྱིས་གྲུབ་ཀྱང་ལོག་རྟོགས་བཟློག་པའི་ཆེད་དུ་སྨོས་པ་དང༌། ལོག་རྟོགས་ཀྱི་སྦྱོར་བ་ཉིད་དཔེར་བརྗོད་པ་དང༌། དེ་ཕྱོགས་ཀྱི་སྐྱོན་དུ་མི་འགྱུར་བར་བསྟན་པའོ། །དང་པོ་ནི་ཆོས་ཅན་ལ་གནོད་པས་ཆོས་ལ་གནོད་པ་འདིའང་ཕྱོགས་ལ་གནོད་ན་དམ་བཅའི་སྐྱོན་ཡིན་ནོ་ཞེས་བརྗོད་པའི་དོན་གྱི་ཤུགས་ཀྱིས་གྲུབ་པ་མིན་ཞེས་པ་ཤུགས་ཀྱི་གྲུབ་པ་ཡིན་ཏེ་རང་གི་ངོ་བོ་ལ་གནོད་པའམ་རྟེན་ལ་གནོད་པས་ཀྱང་ཆོས་ལ་གནོད་པའི་ཕྱིར་རོ། །དེས་ན་འདིའི་ཆེད་དུའང་རང་གི་ཆོས་ཅན་སྨོས་པ་དོན་མེད་དོ་ཞེ་ན། ཤུགས་ཀྱིས་གྲུབ་པ་བདེན་ཏེ་རྒོལ་བ་འགའ་ཞིག་རང་འདོད་པའི་ཆོས་དང་འབྲེལ་བའི་ཆོས་ཅན་མ་ཡིན་ཀྱང་སྤྱི་ཆོས་ཅན་འབའ་ཞིག་བཀག་པ་ཙམ་གྱིས་རྒོལ་བའི་དམ་བཅའི་སྐྱོན་ཡིན་ནོ་ཞེས་ཁས་ལེན་པས་དེ་ལྟ་བུའི་ལོག་རྟོགས་བཟློག་པའི་ཆེད་དུ་ཡིན་ནོ། །གཉིས་པ་ནི་དཔེར་ནམ་མཁའ་ལ་སོགས་པ་ནི་རྐྱེན་གཞན་དག་གིས་སྔོན་མེད་པའི་རང་བཞིན་དུ་བསྐྱེད་པར་བྱར་མེད་པ་མིན་ཏེ་གཅིག་ཅར་དུ་སྒྲ་དང་རེག་བྱ་ལ་སོགས་པའི་རྒྱུ་མ་ཡིན་པའི་ཕྱིར་རོ།

།དེའང་ནམ་མཁའ་ལ་སོགས་པ་རྐྱེན་གྱིས་བསྐྱེད་པར་བྱར་མེད་པའི་རང་བཞིན་ཡིན་ན་སྒྲ་ལ་སོགས་པའི་འབྲས་བུ་གཅིག་ཆར་ཁོ་ནར་སྐྱེད་པར་ཐལ་བའི་ཕྱིར་རོ། །དེ་ལྟ་བུའི་སྦྱོར་བ་རྒོལ་བ་འགའ་ཞིག་གིས་བཤད་པ་ལ་སུན་འབྱིན་པ། བྱེད་པས་འདི་སྐད་རྒོལ་ཏེ་གཅིག་ཆར་སྒྲ་སོགས་ཀྱི་རྒྱུ་མ་ཡིན་པའི་ཕྱིར་བྱ་བའི་རྟགས་འདིས་ནམ་མཁའ་ལ་སོགས་པ་སྔོན་མེད་པའི་རང་བཞིན་དུ་སྐྱེད་པ་བྱར་མེད་པ་མ་ཡིན་ཏེ་ཞེས་པའི་སྒྲུབ་ནུས་པ་དེ་བཞིན་དུ་ནམ་མཁའ་ལ་སོགས་པ་ཆོས་ཅན་གྱི་ངོ་བོར་འདོད་པའང་དངོས་པོར་མེད་དོ་ཞེས་རྟགས་འདི་ཉིད་ཀྱི་སྒྲུབ་ནུས་པར་འགྱུར་རོ་ཞེས་བརྗོད་པ་ལྟ་བུའོ། ། དེ་ལ་སྒྲ་སོགས་གཅིག་ཅར་རྒྱུ་མིན་ཕྱིར། །ཞེས་པའི་རྟགས་འདིས་རྒོལ་བ་འདོད་པའི་བསྒྲུབ་བྱ་ལ་མི་གནོད་ཀྱང་ཆོས་ཅན་ནམ་མཁའ་དངོས་པོར་ཡོད་པ་བཀག་པའི་ཕྱིར་དམ་བཅའ་བའི་སྐྱོན་ཡིན་ནོ་ཞེས་ཟེར་རོ། །གསུམ་པ་ནི་འདིས་རྒོལ་བའི་དམ་བཅའ་ལ་ཇི་ལྟར་མི་གནོད་ཅེ་ན། རྒོལ་བ་ནི་དངོས་པོར་གྱུར་པའི་ནམ་མཁའ་ཆོས་ཅན་དུ་འདོད་པ་མ་ཡིན་ཏེ་འདི་ལྟར་ནམ་མཁའ་ནི་རྐྱེན་གྱིས་སྔར་མེད་པའི་རང་བཞིན་དུ་བསྐྱེད་པར་བྱར་མེད་པ་མ་ཡིན་ཏེ་ཞེས་པའི་བསྒྲུབ་བྱའི་དོན་ནི་ནམ་མཁའ་ནི་གཅིག་གི་རང་བཞིན་དུ་གནས་པ་ལ་སྟོང་པ་ཡིན་ནོ་ཞེས་པ་བསྒྲུབ་བྱ་ཡིན་ནོ། །གཏན་ཚིགས་ཀྱང་གཅིག་ཅར་གྱི་དོན་བྱེད་པས་སྟོང་པའི་ཕྱིར་ཞེས་པ་ཡིན་ནོ། །དེས་ན་དངོས་པོར་གྱུར་བའི་ནམ་མཁའ་བཀག་པས་རྒོལ་བ་ལ་ཇི་ལྟར་དངོས་པོ་མེད་པའི་ནམ་མཁའ་གཅིག་གི་རང་བཞིན་དུ་གནས་པས་སྟོང་པ་ཙམ་བསྒྲུབ་པར་འདོད་པའི་ཕྱིར་རོ། ། དེས་ན་དེའི་ཚེ་དངོས་པོ་གྱུར་བའི་ནམ་མཁའ་ཆོས་ཅན་མ་ཡིན་པས་དེ་བཀག་པས་བསྒྲུབ་བྱ་ལ་མི་གནོད་དོ་ཞེས་ཤེས་པར་བྱ་བའི་དོན་དུ་རང་གི་ཆོས་ཅན་ཞེས་སྨོས་སོ། །ཡང་ན་རྒོལ་པའི་སྦྱོར་བའི་དོན་འདི་ལྟར་ཡིན་ཏེ་སྔོན་མེད་པའི་རང་བཞིན་དུ་བསྐྱེད་པར་བྱར་མེད་པ་མ་ཡིན་ཏེ་ཞེས་པའོ།

ནམ་མཁའ་ནི་རྟག་པ་ཡིན་ཏེ་ཅེས་པའི་དོན་ཏོ། །གཅིག་ཅར་སྒྲ་སོགས་རྒྱུ་མིན་ཕྱིར། །ཞེས་པ་ནི་ནམ་མཁའ་ནི་རིམས་ཀྱིས་དོན་བྱེད་པའི་ཕྱིར་རོ་ཞེས་པའོ། །དེ་ལ་སུན་འབྱིན་པ་ན་རེ་རྟགས་དེས་ནམ་མཁའ་རྟག་པ་ལ་གནོད་པའི་ཕྱིར་ཆོས་ཅན་ལ་གནོད་པའི་སྐྱོན་དུ་འགྱུར་རོ། ཞེ་ན་མི་འགྱུར་ཏེ་དེའི་ཚེ་ནམ་མཁའ་རྟག་པ་ཆོས་ཅན་མ་ཡིན་པའི་ཕྱིར་རོ། །འོ་ན་གང་ཆོས་ཅན་ཡིན་ཞེ་ན་མི་རྟག་པའི་ནམ་མཁའོ། །དེ་མི་རྟག་པ་ཅིས་གྲུབ་ཞེ་ན། ནམ་མཁའ་རྟག་པ་མ་ཡིན་ཏེ། །དབྱངས་ཀྱི་དབྱེ་བ་ཡོད་ཕྱིར་ རོ། །བད་ཀན་སོགས་ཀྱིས་མགྲིན་པ་ཡི། །བུ་ག་ཉམས་པར་གྱུར་པ་ན། །མགྲིན་པའི་སྦུབས་ཀྱི་ནམ་མཁའ་ནི། །ཉམས་པས་དབྱངས་ནི་ཐ་དད་འགྱུར། །ཞེས་པ་ལྟར་རོ། མགྲིན་པའི་བུ་ག་ནམ་མཁའ་ཡངས་དོགས་ལས་སྐད་ཐ་དད་དུ་འགྱུར་ཞེས་པའི་དོན་ཏོ། །དེས་ན་ནམ་མཁའ་གཅིག་གི་རང་བཞིན་གྱིས་སྟོང་པར་གནས་པའམ་མི་རྟག་པའི་རང་བཞིན་དེ་ལྟར་སྒྲུབ་པར་འདོད་པའི་རྒོལ་བའི་བསྒྲུབ་བྱ་ལ་ནམ་མཁའ་རྟག་པའམ་དངོས་པོར་གྱུར་པ་བཀག་པས་གནོད་པ་འགའ་ཡང་མེད་པ་ཉིད་དོ། །འོ་ན་ཆོས་ཅན་གང་ལ་གནོད་ན་བསྒྲུབ་བྱ་ལ་གནོད་པར་འགྱུར་ཞེ་ན། རང་གི་ཆོས་ཅན་ཞེས་པ་འདིས་ནི་བསྟན་པ་ཡིན་ནོ་ཞེས་སྦྱར་རོ། །ཅི་ཞིག་བསྟན་ཞེ་ན་སྐབས་སུ་བབ་པའི་ཆོས་ཅན་ལ་གནོད་ན་བསྒྲུབ་བྱ་ལ་གནོད་པ་ཡིན་ནོ། །ཞེས་བསྟན་ཏོ། །དེ་ཅིའི་ཕྱིར་ཞེ་ན་སྐབས་སུ་བབ་པའི་ཆོས་ཅན་ལ་གནོད་པ་གང་ཡིན་པ་དེས་བསྒྲུབ་པར་བྱ་བའི་ཆོས་ཀྱང་འགོག་པའི་ཕྱིར་རོ། །དེ་ཉིད་ཀྱང་ཆོས་དང་ཆོས་ཅན་གཉིས་གའི་ཚོགས་དོན་བསྒྲུབ་བྱ་ཉིད་ཡིན་པའི་ཕྱིར་རོ། །རང་འདོད་པའི་ཆོས་དང་འབྲེལ་བ་མེད་པའི་ཆོས་ཅན་རྐྱང་པ་བཀག་པས་ཕྱོགས་ལ་གནོད་པ་མ་ཡིན་ཏེ་འོག་ཏུ་འབའ་ཞིག་མིན་ཞེས་པ་ཆོས་ཅན་རྐྱང་པ་ནི་གྲུབ་ཟིན་པ་ཉིད་ཀྱིས་བསྒྲུབ་བྱ་མ་ཡིན་པའི་ཕྱིར་རོ། །འོ་ན་དེ་ཇི་ལྟར་བསྒྲུབ་བྱའི་ཆོས་ཅན་དུ་འགྱུར་ཞེ་ན། ཆོས་ཅན་སྒྲ་ལ་སོགས་པ་ཡང་ཆོས་མི་རྟག་པ་ལ་སོགས་པ་དེ་ལྟ་བུའི་ཁྱད་པར་ཅན་དུ་བསྒྲུབ་པར་བྱ་བ་ཉིད་ཡིན་པའི་ཕྱིར་རོ་ཞེས་སྦྱར་རོ།

།གསུམ་པ་དེ་རང་ལ་མཚུངས་པ་སྤང་བ་ལ་གཉིས་ལས་དང་པོ་རྩོད་པ་དགོད་པ་ནི། གལ་ཏེ་རང་གི་ཆོས་ཅན་ལ་གནོད་པས་ཆོས་ལ་གནོད་པ་དེ་ལྟ་ཡིན་ན་འདིར་གནོད་ཅེས་པ་སངས་རྒྱས་པས་གྲངས་ཅན་ལ་གཙོ་བོ་མི་རྟག་པར་སྒྲུབ་པར་བྱེད་པའི་རྟགས་འདི་ལ་གནོད་པར་འགྱུར་ཏེ་འདི་ལྟར་གྲངས་ཅན་གཙོ་བོ་རྟག་པ་སྒྲ་ལ་སོགས་པའི་གསལ་བ་ཐམས་ཅད་ཀྱི་རྒྱུར་འདོད་དོ། །དེ་འགོག་པ་ནི་གཅིག་ཅར་སྒྲ་ལ་སོགས་པ་གསལ་བའི་རྒྱུ་མིན་པའི་ཕྱིར་བདེ་སོགས་ཀྱི་རང་བཞིན་ཅན་ཀྱི་གཙོ་བོ་ནི་རྐྱེན་གཞན་གྱིས་གཞན་དུ་བསྐྱོད་ནུས་པ་མིན་པ་མ་ཡིན་ཞེས་པ་ནི་རྐྱེན་གྱིས་ཕུལ་དུ་བྱུང་བར་བསྐྱེད་མི་ནུས་པ་མ་ཡིན་ནོ་ཞེས་སངས་རྒྱས་པས་བཀོད་པའོ། །དེ་སུན་འབྱིན་པ་ནི་བཤད་མ་ཐག་པ་སྔ་མ་བཞིན་ཏེ་གཅིག་ཅར་སྒྲ་སོགས་ཀྱི་རྒྱུ་མ་ཡིན་པའི་རྟགས་དེས་གཙོ་བོ་རྐྱེན་གྱིས་ཕུལ་དུ་བྱུང་བར་བསྐྱེད་མི་ནུས་པ་མ་ཡིན་པ་བསྒྲུབ་པར་ནུས་པ་དེ་བཞིན་དུ་གཙོ་བོ་རྟག་པའི་དངོས་པོར་མེད་པ་ཡང་སྒྲུབ་ནུས་པར་འགྱུར་རོ། །དེ་ལྟར་ན་ཆོས་ཅན་ལ་གནོད་པས་དམ་བཅའ་བའི་སྐྱོན་དུ་འགྱུར་རོ་ཞེས་ཟེར་རོ། །གཉིས་པ་དེ་དགག་པ་ནི་གལ་ཏེ་སྔར་བཤད་པའི་སངས་རྒྱས་པའི་སྦྱོར་བ་འདི་ལ་གཅིག་ཅར་གྱིས་དོན་བྱེད་པས་སྟོང་པའི་གཏན་ཚིགས་འདི་ཚད་མས་ངེས་པ་ཡིན་ན་ཆོས་ཅན་དང་འགལ་བར་འགྱུར་བ་ཡིན་ཏེ་གཙོ་བོ་ནི་མི་རྟག་པར་སྒྲུབ་པ་ལ་གནོད་པའི་ཕྱིར་རོ། །འདིར་ནི་དེ་ལྟར་མ་ཡིན་ཏེ་གཅིག་ཅར་སྒྲ་སོགས་ཀྱི་རྒྱུ་མ་ཡིན་ཞེས་པ་ནི་རིམ་གྱིས་སྒྲ་སོགས་ཀྱི་རྒྱུ་བྱེད་པའི་ཕྱིར་རོ་ཞེས་པ་རྟགས་སོ། །དེ་ལྟར་ན་རིམ་པ་བཞིན་དོན་བྱེད་པ་དང་གཙོ་བོ་མི་རྟག་པ་ཉིད་ལ་འགལ་བ་མེད་པའི་ཕྱིར་ཆོས་ཅན་འགོག་པ་མ་ཡིན་ནོ། །དེས་ན་གཅིག་ཅར་སྒྲ་སོགས་རྒྱུ་མིན་ཕྱིར་ཞེས་པའི་རྟགས་འདིས་གཙོ་བོ་དངོས་པོ་མེད་པར་བསྒྲུབ་པ་ནི་མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བའི་ཕྱིར་ལྷག་ལྡན་ཡིན་ཞེས་སྦྱར་རོ།

།གསུམ་པ་དེ་དག་གི་དོན་བསྡུ་བ་ལ་གཉིས་ལས། དང་པོ་གྲུབ་པ་དང་ཁེགས་པའི་དོན་བསྡུ་བ་ནི། གང་ཕྱིར་ཞེས་པ་སྟེ་འོག་ཏུ་རང་འདོད་པའི་ཆོས་དེའི་རྟེན་དེ་ལ་གནོད་ན་དམ་བཅའ་བའི་སྐྱོན་ཡིན་ཏེ་གང་གི་ཕྱིར་ཞེ་ན། རྒོལ་བ་རང་ཉིད་འདོད་པའི་ཆོས་བསྒྲུབ་བྱ་ཡིན་པ་དེའི་ཕྱིར་རོ། །དེས་ན་གྲུབ་ཟིན་པའི་ཆོས་ཅན་འབའ་ཞིག་པ་ལ་གནོད་པ་དང་སའི་ཡོན་ཏན་ལ་སོགས་པ་ཆོས་གཞན་གྱི་རྟེན་ལ་གནོད་ཀྱང་སྐྱོན་དུ་འགྱུར་བ་མིན་ནོ་ཞེས་བསྟན་ཏོ། །གཉིས་པ་དེའི་དཔེ་བསྟན་པ་ནི་མཚན་ཉིད་ཀྱི་སྐབས་སུ་རང་ཉིད་ཀྱི་སྒྲ་སྨོས་པ་ཡིས་ནམ་མཁའི་ཡོན་ཏན་ལ་སོགས་པའི་ཆོས་གཞན་ལ་གནོད་པས་རྒོལ་བའི་འདོད་པ་ལ་གནོད་པ་མིན་ནོ་ཞེས་བསྟན་པ་སྟེ། རྟོགས་པ་དེ་བཞིན་དུ་འདིར་རང་གི་ཆོས་ཅན་ཞེས་སྨོས་བའི་ཤུགས་ཀྱིས་ཀྱང་ཆོས་ཅན་གཞན་ཏེ་སྐབས་སུ་མ་བབ་པའི་ཆོས་ཅན་དང་གྲུབ་ཟིན་པའི་ཆོས་ཅན་སྦྱར་བ་ལ་གནོད་པ་ལ་སྐྱོན་མེད་དོ་ཞེས་བརྗོད་དོ། །གསུམ་པ་ཁྱད་པར་ཅན་མ་གྲུབ་པ་ལ་སོགས་པ་ཕྱོགས་ཀྱི་སྐྱོན་དུ་མི་སྟོན་པའི་འཐད་པ་ནི། གལ་ཏེ་རང་གི་ཆོས་ཅན་ལ་བསལ་བ་ལ་སོགས་པ་ལས་གཞན་པའི་ཕྱོགས་ལྟར་སྣང་གཞན་ཡང་ཡོད་པ་མ་ཡིན་ནམ་འདི་ལྟར་ཁྱད་པར་ཅན་མ་གྲུབ་པ་དང༌། ཁྱད་པར་མ་གྲུབ་པ་དང༌། གཉིས་ཀ་མ་གྲུབ་པ་ཡང་གཞན་དག་ཕྱོགས་ལྟར་སྣང་དུ་འདོད་པའི་ཕྱིར་རོ། །དེ་ལ་དང་པོ་ནི། དཔེར་ན་བདག་ནི་ཡུལ་ཐམས་ཅད་དུ་ཁྱབ་པའོ་ཞེས་པ་ནི་ཁྱད་པར་ཅན་བདག་མ་གྲུབ་པའོ། །གཉིས་པ་ནི་སྒྲ་ནི་མི་རྟག་པའོ་ཞེས་བྱ་བ་ལྟ་བུ་སྟེ་ཁྱད་པར་མི་རྟག་པ་གྲངས་ཅན་ལ་མ་གྲུབ་བོ། །གསུམ་པ་ནི་བདག་ནི་འདུ་བ་ཅན་གྱི་རྒྱུ་ཡིན་ནོ་ཞེས་པ་གཉིས་ཀ་ལ་མ་གྲུབ་པ་ལྟ་བུའོ། །དེ་དག་འདིར་ཕྱོགས་ལྟར་སྣང་དུ་ཅིའི་ཕྱིར་མི་སྟོན་ཅེ་ན། དེ་དག་ནི་བརྟག་ན་ཕ་ཆེར་ཕྱོགས་ཀྱི་སྐྱོན་དུ་མི་འགྱུར་བའི་ཕྱིར་རོ། འདི་ལྟར་ བདག་ནི་ཁྱབ་པ་ཡིན་ནོ་ཞེས་པ་བསྒྲུབ་བྱར་བྱས་ན་སྐྱོན་ཅི་ཡོད།

ཆོས་ཅན་བདག་མེད་པས་རྟགས་ཀྱི་རྟེན་མ་གྲུབ་པའི་ཕྱིར་རོ་ཞེ་ན། འོ་ན་རྟགས་ཀྱི་སྐྱོན་དུ་འགྱུར་རོ། །དེ་བཞིན་དུ་སྒྲ་འཇིག་པའོ་ཞེས་བྱ་བ་ལ་སྐྱོན་ཅི་ཡོད། ཁྱད་པར་འཇིག་པ་གྲངས་ཅན་ལ་མ་གྲུབ་པའི་ཕྱིར་རོ་ཞེ་ན། འོ་ན་དེ་དཔེ་བུམ་པ་ལ་མ་གྲུབ་པའམ་ཆོས་ཅན་སྒྲ་ལ་མ་གྲུབ། དང་པོ་ལྟར་ན་དཔེ་བསྒྲུབ་བྱས་སྟོང་པའི་སྐྱོན་དུ་འགྱུར་རོ། །གཉིས་པ་ལྟར་ན་དེ་སྐྱོན་མ་ཡིན་ཏེ་མ་གྲུབ་པ་བསྒྲུབ་བྱའི་ཡོན་ཏན་ཡིན་པའི་ཕྱིར་རོ། །གལ་ཏེ་མ་གྲུབ་པ་ཙམ་མ་ཡིན་ཏེ་གྲངས་ཅན་དེ་ལས་བཟློག་པའི་སྒྲ་རྟག་པར་གྲུབ་པའི་ཕྱིར་རོ་ཞེ་ན། རྟག་པར་ལོག་ཤེས་ཀྱིས་གྲུབ་པ་ནི་བསྒྲུབ་བྱ་མ་ཡིན་པར་མི་འགྱུར་ལ་དེ་སྒྲ་ལ་ཚད་མས་གྲུབ་པ་ནི་མི་སྲིད་པའི་ཕྱིར་རོ། ། གཉིས་ཀ་མ་གྲུབ་པ་ཡང་བདག་མ་གྲུབ་པ་ནི་རྟགས་མ་གྲུབ་པའི་སྐྱོན་དུ་འགྱུར་ལ༑ འདུ་བ་ཅན་གྱི་རྒྱུ་མ་གྲུབ་པ་ནི་འཇིག་པ་ལྟར་བརྟགས་ལ་དགག་པར་ བྱའོ། །གལ་ཏེ་རྟགས་ཀྱི་སྐྱོན་ཐམས་ཅད་ཀྱང་ཕྱོགས་ཀྱི་སྐྱོན་དུ་འགྱུར་ཏེ་དེ་དག་གིས་ཕྱོགས་མི་འགྲུབ་པའི་ཕྱིར་རོ་ཞེ་ན། འོ་ན་གཏན་ཚིག་དང་དཔེའི་ སྐྱོན་ཐམས་ཅད་ཀྱང་ཕྱོགས་ཀྱི་སྐྱོན་ཉིད་དུ་འདུས་པས་རྟགས་ཀྱི་སྐྱོན་ལ་སོགས་པ་ལོགས་སུ་བརྗོད་མི་དགོས་པར་འགྱུར་རོ། །འདོད་པར་མི་ནུས་ཏེ་དཔེ་དང་རྟགས་ལ་སོགས་པ་སྒྲུབ་བྱེད་ཀྱི་སྐྱོན་ཐམས་ཅད་ཀྱིས་ཕྱོགས་ཉིད་འགྲུབ་པ་ལ་གནོད་པར་འགྱུར་བ་དེ་ལྟ་ཡིན་ནའང་ཐམས་ཅད་དམ་བཅའི་སྐྱོན་དུ་འགྱུར་བ་མ་ཡིན་ཏེ་ཧ་ཅང་ཐལ་པའི་ཕྱིར་རོ། །འོ་ན་གང་གི་ཡིན་ཅེ་ན། དམ་བཅའ་བའི་མཚན་ཉིད་མ་གྲུབ་པ་ལ་སོགས་པ་ཙམ་དང་རྗེས་སུ་འབྲེལ་པ་ཅན་གྲུབ་པ་ལ་སོགས་པ་ནི་ཕྱོགས་ཀྱི་སྐྱོན་ཡིན་ཏེ་འགའ་ཞིག་བསྒྲུབ་མི་དགོས་ལ་འགའ་ཞིག་སྒྲུབ་མི་ནུས་པའི་ཕྱིར་རོ། །དེས་ན་ཡན་ལག་ཕྱི་མ་རྟགས་དང་དཔེ་ལ་སོགས་པའི་སྐྱོན་མ་གྲུབ་པ་དང༌། དཔེ་བསྒྲུབ་བྱས་སྟོང་པ་ལ་སོགས་པ་གང་ཡིན་པ་དེ་ནི་རྟགས་དང་དཔེ་དེ་ཉིད་རྗེས་སུ་འབྲེལ་བའི་སྐྱོན་ཡིན་ནོ་ཞེས་གོང་དུ།

རྒྱུ་སོགས་མཚན་ཉིད་བསལ་བྱ་ལ། །ལྟོས་པ་མེད་པར་བཤད་ཅེས་པ་དེའི་ཕྱིར་རྟེན་ཆོས་ཅན་དང་སོགས་པ་སྟེ་དཔེ་མ་གྲུབ་པ་སྟེ་ཕྱོགས་ཀྱི་སྐྱོན་མིན་ནོ། །བཞི་པ་ཆོས་ཅན་གྱི་ཁྱད་པར་འགོག་པ་ལ་སོགས་པའི་དཔེ་མི་སྟོན་པའི་འཐད་པ་ལ་གསུམ་སྟེ། མདོ་མཛད་པའི་ཆོས་ཀྱི་ངོ་བོ་འགོག་པའི་དཔེ་དེ་ཉིད་ཀྱིས་གྲུབ་པར་བསྟན་པ་དང༌། རྣམ་འགྲེལ་མཛད་པས་སོ་སོའི་དཔེའི་ཕྱོགས་ཙམ་བསྟན་པ་དང་དེས་དཔེར་བརྗོད་གཞན་ཡང་རྟོགས་པར་བྱ་བའོ། །དང་པོ་ནི་གལ་ཏེ་སྒྲ་ནི་མཉན་པར་བྱ་བ་མ་ཡིན་ནོ། །བུམ་པ་ནི་རྟག་པའོ། །རྗེས་དཔག་ནི་ཚད་མ་མ་ཡིན་ནོ། །རི་བོང་ཅན་ནི་ཟླ་བ་མ་ཡིན་ན་ཞེས་པ་འདི་དག་ནི་ཆོས་ཀྱི་ངོ་བོ་འགོག་པའི་དཔེ་ཁོ་ན་ཡིན་པའི་ཕྱིར། ཆོས་ཅན་གྱི་ངོ་བོ་འགོག་པ་ལ་སོགས་པའི་དཔེ་ཡང་བརྗོད་དགོས་པར་འགྱུར་རོ་ཞེ་ན། ཆོས་ཀྱི་ངོ་བོ་ལ་གནོད་པའི་དཔེ་བརྗོད་པ་འདིས་ནི་ཆོས་ཅན་གྱི་ཁྱད་པར་དང་ཆོས་ཀྱྀ་ཁྱད་པར་དང་ཆོས་ཀྱི་ངོ་བོ་ལ་གནོད་པ་གསུམ་ཀ་ཡང་བསྟན་པ་ཡིན་ནོ། །དེ་ཅིའི་ཕྱིར་ཞེ་ན་དེ་དག་ཀྱང་བསྒྲུབ་བྱའི་ཡན་ལག་ཏུ་གྱུར་བའི་ཕྱིར་རོ། །གཉིས་པ་ལ་གསུམ་སྟེ། དཔེ་བརྗོད་དངོས་བསྟན་པ་དང༌། བྱེ་བྲག་པའི་དམ་བཅའི་དོན་ངོས་གཟུང་བ་དང༌། དམ་བཅའ་བའི་དོན་ཡན་ལག་ཅན་དགག་པའོ། །དང་པོ་ནི་འགལ་བ་བཞི་ཡོད་པ་དེ་ལ་ཆོས་ཅན་གྱི་ངོ་བོ་འགོག་པ་ལ་སོགས་པའི་འགལ་བ་གསུམ་གྱི་དོན་བསྟན་པ་སྟེ་རྟོགས་པའི་དོན་དུ་འདིར་དཔེའི་ཕྱོགས་ཙམ་ཞིག་བརྗོད་པ་ཡིན་ནོ་དེ་ཡང་གང་ཡིན་ཞེ་ན་བྱེ་བྲག་པ་ན་རེ། ཡན་ལག་དང་ཡན་ལག་ཅན་གཉིས་ཐ་དད་ཡིན་ཏེ་ཆོས་འགལ་བ་གནས་པའི་ཕྱིར་རོ། །འདི་ལྟར་མཐོང་མ་མཐོང་དང་གཞན་བསྒྲུབ་པར་ནུས་མི་ནུས་དང་ཐོགས་པ་ཡོད་མེད་ལ་སོགས་པ་ཐ་དད་པའི་ཕྱིར་རོ་ཞེས་ཟེར་རོ། །དེ་འགོག་པ་ལ་དཔེར་བརྗོད་པ་ནི་ཡན་ལག་ཅན་ནི་ཡན་ལག་ལས་གཞན་མ་ཡིན་ཏེ་སྲང་དམའ་བའི་ཁྱད་པར་མི་ཟིན་པའི་ཕྱིར་རོ། །ཞེས་པ་ནི་ཆོས་ཅན་གྱི་འགོག་པ་ཡིན་ཏེ་ཡན་ལག་ཅན་སྣང་ཚོད་དེ་ནི་ཆོས་ཅན་གྱི་ངོ་བོ་ཡིན་པས་དེ་ལ་རྟགས་གྲུབ་ལ་ཡོན་ཏན་དང་ལྡན་པ་དང༌།

བྱ་བ་དང་ལྡན་པ་དང༌། འཕྲོད་པ་འདུ་བའི་རྒྱུ་ཞེས་པའི་ཆོས་གསུམ་ལྡན་གྱི་རྫས་ནི་ཆོས་ཅན་གྱི་ཁྱད་པར་ཡིན་པས་དེ་རྟགས་ཀྱིས་འགོག་པའི་ཕྱིར་རོ། །དེ་ཡང་ཡན་ལག་རྣམས་ཀྱི་ལྕིད་ཀྱི་སྟེང་དུ་ཡན་ལག་ཅན་གྱི་ལྕིད་བསྣན་པས་སྔར་བས་སྲང་མདའ་དམའ་བར་འགྱུར་རོ་ཞེས་པའི་དོན་ ཏོ། །ཡང་ཡན་ལག་རྣམས་ནི་ཡན་ལག་ཅན་ལས་གཞན་མ་ཡིན་ཏེ་མངོན་སུམ་གྱིས་མཐོང་བའི་ཕྱིར་རོ་ཞེས་པ་ནི་ཆོས་ཀྱི་ཁྱད་པར་འགོག་པ་ཡིན་ཏེ་སྔར་བརྗོད་པའི་མཚན་ཉིད་ཅན་གྱི་ཡན་ལག་ཅན་ནི་ཡན་ལག་ལས་གཞན་དུ་ཡོད་ན་སྣང་དུ་རུང་བ་ལས་མ་དམིགས་པའི་ཕྱིར་ཏེ། གང་ཞིག་གང་གི་རང་བཞིན་ལས། །ཐ་དད་དེ་ནི་དེ་བཞིན་དམིགས། །དེ་ཡི་ངོ་བོར་དམིགས་མེད་ན། །ཐ་དད་པར་ནི་འགྲུབ་མི་འགྱུར། །ཞེས་པ་ལྟར་རོ། །རྫས་ནི་ཡོན་ཏན་ལས་གཞན་དུ་ཡོད་པ་མ་ཡིན་ཏེ་དྲི་ལ་སོགས་པའི་ཡོན་ཏན་དང་དབྱེར་མེད་པར་སྣང་བའི་ཕྱིར་རོ་ཞེས་པ་ནི་ཆོས་ཅན་གྱི་ངོ་བོ་འགོག་པ་ཡིན་ཏེ། རྫས་སྣང་ཚོད་པ་ནི་ཆོས་ཅན་གྱི་ཁྱད་པར་ཡིན་པས་མི་འགོག་ལ་རྫས་བདེན་པ་ནི་ཆོས་ཅན་གྱི་ངོ་བོ་ཡིན་པས་དེ་འགོག་པའི་ཕྱིར་རོ། །དེ་དག་གི་ངོ་བོ་དང་ཁྱད་པར་གཉིས་ཀ་འགོག་པའི་དཔེ་ནི་ངག་ཐམས་ཅད་ནི་བདེན་པའི་ཆོས་ཅན་མ་ཡིན་ནོ་ཞེས་པ་ལྟ་བུའོ། །ཀུན་ལས་བཏུས། ཚིག་ཀུན་བདེན་པའི་དོན་མིན་ཞེས། །ངག་དང་བདེན་མིན་པ་ཉིད་ཀྱི། །དེ་ཡི་ངོ་བོས་ཁྱད་པར་དག །སྤོང་པ་བརྗོད་འདོད་ལ་སྐྱོན་ཡིན། ཞེས་གསུངས་སོ། །གཉིས་པ་ནི་འོ་ན་བྱེ་བྲག་པ་རགས་པ་སྣང་ཙམ་གྱི་ཡན་ལག་ཅན་ཡན་ལག་ལས་ཐ་དད་པར་སྒྲུབ་པ་ཡིན་ན་ཆོས་གསུམ་ལྡན་གྱི་ཡན་ལག་ཅན་ཡན་ལག་ལས་གཞན་དུ་སྒྲུབ་པ་ཡིན་ཞེ་ན། གཉིས་པ་ལྟར་ཡིན་ཏེ་ཡོན་ཏན་དང་ལྡན་པ་དང་བྱ་བ་ལྡན་པའི་དོན་རྫས་ཀྱི་མཚན་ཉིད་ཅན་ཡན་ལག་ལས་གཞན་དུ་ཡོད་པ་བསྒྲུབ་བྱ་ཡིན་ནོ། །དེ་ཡང་མངོན་སུམ་གྱིས་མཐོང་བ་ལ་བརྟེན་པའི་གཞན་དུ་ཡོད་པ་ཉིད་བསྒྲུབ་བྱ་ཡིན་ནོ། །དབང་པོས་མ་མཐོང་བ་དང་ཆོས་གསུམ་གྱི་ཁྱད་པར་ཅན་མིན་པའི་ཡན་ལག་ཅན་གཞན་དུ་ཡོད་པ་ཙམ་དམ་བཅའ་བ་ལ་དགོས་པ་མེད་དེ་གྲུབ་ཟིན་པའི་ཕྱིར་རོ།

།འོ་ན་ཆོས་གསུམ་གྱི་ཁྱད་པར་ཅན་གྱི་ཡན་ལག་ཅན་ཡན་ལག་ལས་གཞན་དུ་ཡོད་པ་བྱེ་བྲག་པའི་བསྒྲུབ་བྱ་ཡིན་པར་ཞེས་ཤེས་ཤེ་ན། མ་མཐོང་པ་སྟེ་མཐོང་དུ་མི་རུང་པའི་ཡན་ལག་རྡུལ་ཕྲན་ལ་སོགས་པ་ལ་མཐོང་བ་དང་ཐོགས་པར་བྱེད་པ་ལ་སོགས་པའི་འབྲས་བུ་མེད་པར་བྱེ་བྲག་པའི་བློས་མཐོང་ནས་དེ་དག་ལ་ཡན་ལག་ཅན་བསྒྲུབ་པར་འདོད་པའི་ཕྱིར་རོ། ། གལ་ཏེ་བྱེ་བྲག་པ་ཆོས་གསུམ་གྱི་ཁྱད་པར་ཅན་མིན་པའི་ཡན་ལག་ཅན་རགས་པར་སྣང་བ་ཙམ་ཞིག་ཡན་ལག་ལས་གཞན་དུ་ཡོད་པར་སྒྲུབ་ན་གྲུབ་པ་ལ་སྒྲུབ་པ་ཡིན་ཏེ་ཀུན་རྫོབ་པའི་ཡན་ལག་ཅན་ནི་ཡན་ལག་ལས་གཞན་དུ་སངས་རྒྱས་པས་ཀྱང་ཁས་བླངས་པའི་ཕྱིར་རོ། །འདི་ལྟར་རྡུལ་ཕྲན་ལ་སོགས་པའི་ཡན་ལག་ནི་མཐོང་དུ་མི་རུང་ལ་རགས་པ་ནི་མཐོང་དུ་རུང་བ་ལ་སོགས་པར་འདོད་པའི་ཕྱིར་རོ། །མ་མཐོང་བ་ལ་འབྲས་མེད་པ་མཐོང་ནས་ཡན་ལག་ཅན་སྒྲུབ་འདོད། ཅེས་པའི་ཚིག་རྐང་འདི་གཉིས་རྒྱན་གྱི་རྩ་བ་ན་མི་སྣང་ངོ༌། །གསུམ་པ་དམ་བཅའི་དོན་ཡན་ལག་ཅན་དགག་པ་ལ་གཉིས་ཏེ། ལྗིད་ཀྱི་ཡོན་ཏན་མི་འཐད་པའི་སྒོ་ནས་དགག་པ་དང༌། དྲི་ལ་སོགས་པའི་ཡོན་ཏན་མི་འཐད་པའི་སྒོ་ནས་དགག་པའོ། །དང་པོ་ལ་གཉིས་ཏེ། འགོག་བྱེད་ཀྱི་རིགས་པ་དང༌། དེའི་ལན་དགག་པའོ། །དང་པོ་གསུམ་ལས་གནོད་བྱེད་ཡོད་པའི་སྒོ་ནས་དགག་པ་ནི་འོ་ན་བྱེ་བྲག་པ་འདོད་པའི་ཡན་ལག་ཅན་མེད་པར་ཅིས་གྲུབ་ཅེ་ན། གལ་ཏེ་ཡན་ལག་ཅན་འདི་ལ་ལྗི་བའི་ཡོན་ཏན་ཡོད་ན་འོག་ཏུ་འགྲོ་བའི་བྱ་བ་ཡོད་པར་འགྱུར་ཏེ་ཆུ་བཞིན་ནོ། །དེ་ལྟར་ན་སྲང་གི་མགོ་དམའ་བ་དག་ཏུ་འགྱུར་ཏེ་འཇིམ་པའི་དུམ་བུ་བརྒྱ་མ་འདྲེས་པར་སྲང་ལ་གཞལ་བ་དང་གཅིག་ཏུ་བསྲེས་ནས་བཅལ་བ་གཉིས་ལ་ལྗིད་ཀྱི་ཁྱད་པར་ཡོད་པར་འགྱུར་ཏེ་སོ་སོ་བ་རྣམས་ལ་ཡན་ལག་ཅན་གྱི་ལྗིད་མེད་ལ་འདྲེས་པ་ལ་ཡོད་པའི་ཕྱིར་རོ་ཞེས་པའོ་དོན་ཏོ། ། སོ་སོ་དང་འདྲེས་པ་ལ་ལྗིད་ཐ་དད་མེད་པ་དེས་ན་ཡན་ལག་ཅན་འདི་ལ་ཡོན་ཏན་ལྗི་བ་དང་བྱ་བ་ཐུར་དུ་འགྲོ་བ་གཉིས་མེད་པ་དེའི་ཕྱིར་ཡན་ལག་ཅན་འདི་ཡོན་ཏན་དང་བྱ་བ་གཉིས་འདུ་བ་ཅན་གྱི་རྒྱུ་མིན་པར་འགྱུར་རོ།

།དེ་ལྟར་ན་ཡན་ལག་ཅན་འདི་ལ་རྫས་ཀྱི་མཚན་ཉིད་མེད་པར་འགྱུར་རོ། །གཉིས་པ་སྒྲུབ་བྱེད་མེད་པའི་སྒོ་ནས་དགག་པ་འདི་ལ་རྫས་ཀྱི་མཚན་ཉིད་མེད་པའི་ཕྱིར་ཡན་ལག་ལས་ཐ་དད་དུའང་ཚད་མས་མཐོང་བ་མིན་པར་ཐལ་ཞེས་སྦྱར་རོ། །དེ་ཅིའི་ཕྱིར་ཞེ་ན་དེའི་འབྲས་བུ་ལྗི་བ་དང་འོག་ཏུ་འགྲོ་བ་ལ་སོགས་པ་མ་མཐོང་བའི་ཕྱིར་དང་དེའི་རང་གི་ངོ་བོ་ཆོས་གསུམ་ལྡན་ཀྱང་མཐོང་པ་མེད་པའི་ཕྱིར་རོ། །གསུམ་པ་མཇུག་བསྡུ་བ་ནི་ཡན་ལག་ཅན་ཚད་མས་གྲུབ་པ་མེད་པ་དེས་ན་འོག་ཏུ་གཞན་གྱི་ཁྱད་པར་གནོད་པ་ཡིན་ཞེས་པ་ནི་གཞན་ནི་རགས་པས་སྣང་བའི་གཞན་ཙམ་ཡིན་ལ་དེའི་ཁྱད་པར་ནི་རྫས་ཀྱི་མཚན་ཉིད་ཀྱི་ཆོས་གསུམ་ཡིན་པས་དེ་ལ་སྲང་དམའ་བའི་ཁྱད་པར་འཛིན་པ་མེད་པ་ཞེས་པའི་རྟགས་ཀྱིས་གནོད་པ་ཡིན་ནོ། །དེ་ཅིའི་ཕྱིར་ཞེ་ན་ཁྱད་པར་དེ་བསྒྲུབ་བྱ་མེད་ན་བསྒྲུབ་བྱ་མི་འབྱུང་བའམ་མི་སྲིད་པའི་ཕྱིར་ཡིན་ཏེ། གཞན་ཙམ་ནི་གྲུབ་ཟིན་པས་བསྒྲུབ་བྱ་མ་ཡིན་པའི་ཕྱིར་རོ། །འདི་ལྟར་ལྗི་བ་ཉིད་དང་ལོག་འགྲོ་བ། །སྤང་ནས་སྣང་བ་ཙམ་དུ་འགྱུར། །སྣང་པ་ཙམ་ནི་རྣམ་ཤེས་ལས། །ཐ་དད་པར་ནི་འཐད་པར་དཀའ། ། ཞེས་པ་ལྟར་རོ། །གཉིས་པ་དེའི་ལན་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི་ལྗིད་ཡོད་པའི་རྫས་ཕྲ་མོ་འགའ་ཞིག་ནས་བརྩམས་ཏེ་ཕྲ་མོ་གཉིས་དང་གསུམ་ལ་སོགས་པའི་རྫས་ཀྱི་ཕྲེང་བ་མང་པོ་སྲང་ལ་བཅལ་པའི་ཕྱིར་རྫས་གཞན་ཏེ་རྫས་ཕྲ་མོ་དུ་མའི་ནང་ན་གནས་པའི་རྫས་ཕྲ་མོ་གཅིག་ལ་ལྗིད་བ་དང་ཐུར་དུ་འགྲོ་བའི་ཡོན་ཏན་ཡོད་ཀྱང་དེའི་ལྗིད་སྲང་གིས་མི་རྟོག་པ་ཡིན་ཏེ་རས་བལ་གྱི་ཁུར་གྱི་ནང་དུ་རས་བལ་གྱི་འདབ་མ་གཅིག་བཞག་ཀྱང་དེའི་ལྗིད་མི་རྟོགས་པའམ་ཏིལ་དུ་མའི་སྟེང་དུ་ཏིལ་ཉག་མ་གཅིག་བཞག་ཀྱང་མཐོ་དམན་མི་ནུས་པ་བཞིན་ནོ། །འོན་ཀྱང་རས་བལ་དང་ཏིལ་ལ་ལྗིད་དང་ཐུར་དུ་འགྲོ་བ་མེད་པ་ནི་མ་ཡིན་ནོ། ཞེས་གཞན་དག་ཟེར་རོ།

།གཉིས་པ་དེ་དགག་པ་ལ་གསུམ་ལས། དང་པོ་དོན་དགག་པ་ནི་འོ་ན་རྫས་མང་པོ་དེའི་གཅིག་ཅར་ལྡན་པ་སྟེ་དུ་མ་གཅིག་ཅར་འདྲེས་པ་དང་སོ་སོར་ལྡན་པ་སྟེ་རིམ་གྱིས་འདྲེས་པའི་རྡུལ་སོགས་སམ་འཇིམ་པ་དག་སོ་སོར་ལྷན་གཅིག་སྲང་ལ་བཅལ་བ་ན་ལྗིད་ནི་ཐ་དད་འགྱུར་ཞེས་པ་འཇིམ་པའི་དུམ་བུ་བརྒྱ་རིམ་གྱིས་གཅིག་ཏུ་འདྲེས་པ་ནི་འཇིག་ཆེ་བར་འགྱུར་ལ་གཅིག་ཅར་འདྲེས་པ་ནི་ལྗིད་ཆུང་པར་འགྱུར་རོ་ཞེས་པའོ། །དེ་ཅིའི་ཕྱིར་ཞེ་ན། རིམས་ཀྱིས་འདྲེས་པ་ལ་འབྲས་བུ་ཡན་ལག་ཅན་དུ་མ་ཡོད་ལ་གཅིག་ཅར་འདྲེས་པ་ལ་ཡན་ལག་ཅན་གཅིག་ལས་མེད་པར་འདོད་པ་དེའི་ཕྱིར་རོ། །དེས་ན་སོ་སོར་ལྷན་གཅིག་བཅལ་ཅེས་པ་ནི་སོ་ཕྲ་སོའི་དུ་མ་རིམ་གྱིས་འདྲེས་པ་དང་གཅིག་ཅར་འདྲེས་པ་གཉིས་སོ་སོར་སྲང་ལ་བཅལ་པའོ། །ལྷན་གཅིག་བཅལ་པ་ནི་འཇིམ་པའི་དུམ་བུ་བརྒྱ་བསྲེས་ནས་དུས་གཅིག་ཏུ་བཅལ་བའོ། །འདི་དག་ལྗིད་ཐ་དད་པར་འདོད་པར་ནི་མི་ནུས་ཏེ་འཇིམ་པའི་དུམ་བུ་མཉམ་པོ་བརྒྱ་རིམ་གྱིས་གཅིག་ཏུ་བསྲེས་ནས་བཅལ་པ་དང་གཅིག་ཅར་དུ་གཅིག་ཏུ་བསྲེས་ནས་བཅལ་བ་ལ་ལྗིད་ཐ་དད་མ་དམིགས་པའི་ཕྱིར་རོ། ། གལ་ཏེ་རིམ་གྱིས་འདྲེས་པ་ལའང་ཡན་ལག་ཅན་དུ་མ་མེད་དེ་འདྲེས་པའི་ཚེ་སོ་སོའི་ཡན་ལག་ཅན་ཞིག་ནས་སྤྱིའི་ཡན་ལག་ཅན་གཅིག་སྐྱེ་བའི་ཕྱིར་རོ་ཞེ་ན་དེ་ལྟར་ན་རྡུལ་ཕྲན་དུ་མས་རགས་པ་རྩོམ་པའི་ཚེ་རྡུལ་ཕྲན་གྱི་ཡན་ལག་ཅན་ཞིག་པས་རྡུལ་ཕྲན་ཀྱང་ཞིག་པར་འགྱུར་ལ་དེ་ལྟར་ན་རྡུལ་ཕྲན་རྟག་པར་འདོད་པའི་དམ་བཅའ་ཉམས་སོ། །གཞན་ཡང་དུ་མ་རིམ་གྱིས་བསྡོམ་པའི་ཚེ་སྔ་མ་དེ་དག་གི་ཡན་ལག་ཅན་འཇིག་ན་གསེར་མ་ཤ་དང་འོལ་མ་ཟི་དང་ར་ཏི་ལ་སོགས་པའི་རིམ་གྲངས་ལྔ་ལ་སོགས་གཅིག་ཏུ་བསྡོམ་པ་ན་སོ་སོའི་གནས་སྐབས་དང་གྲངས་མཚུངས་པར་མ་ཤ་ལྗིའི་གོང་བུ་ཞེས་པ་ལ་སོགས་པ་བརྗོད་དུ་མི་རུང་བར་འགྱུར་ཏེ་ལྗིད་ཀྱི་ཡན་ལག་གཅིག་ལས་མེད་པའི་ཕྱིར་རོ། །གཅིག་ལས་མེད་ཀྱང་ལྔའི་གྲངས་རུང་ན་དོན་ལ་མ་གྲུབ་པར་འགྱུར་རོ།

།གཉིས་པ་དེའི་ལན་དགག་པ་ནི་གལ་ཏེ་ཉུངས་དཀར་ཞེས་པ་སྟེ། ཉུངས་དཀར་གཅིག་ནས་བརྩམས་ཏེ་གཉིས་དང་གསུམ་ལ་སོགས་པ་ཚོགས་ཆེན་པོ་གོང་ནས་གོང་དུ་འཕེལ་ན་དེ་དག་གི་འབྲས་བུ་ཡན་ལག་གཅིག་གི་ལྗིད་རྟོགས་ཀྱང་དེ་དག་སོ་སོའི་འབྲས་བུ་ཕྲེང་པའི་ལྗིད་རྟོགས་པ་མ་ཡིན་ཏེ་ཉུངས་དཀར་གཅིག་ལ་གཅིག་བསྣན་པས་གཉིས་ཀའི་ལྗིད་སོ་སོ་མི་རྟོགས་པ་བཞིན་ནོ་ཞེ་ན། འོ་ན་ཉུངས་དཀར་གྱི་སྟེ་ཉུངས་དཀར་བས་ཆུང་བའི་ལྗིད་ཀྱང་མི་རྟོགས་པར་འགྱུར་ཏེ་ཆུང་ངུའི་ལྗིད་ནི་ཆེན་པོ་བས་ཤིན་ཏུ་རྟོགས་པར་དཀའ་བའི་ཕྱིར་རོ། །དེ་ལྟར་ན་འབྲས་བུ་ལྗིད་མི་རྟོགས་པའི་ཕྱིར་ལྗིད་ཅན་གྱི་རགས་པ་གོང་མ་གོང་ཡང་རྟོགས་པ་མེད་པར་འགྱུར་རོ། །དེ་འདོད་ན་རགས་པ་ཆེན་པོ་དེའི་རྒྱུ་དེ་བས་ཆུང་བ་ལ་སོགས་པ་གཞལ་བར་བྱ་བ་འགྱུར་རོ། །དེ་ལྟར་ན་རགས་པའི་རྒྱུ་ཆུང་བ་མཐར་ཐུག་པ་རྡུལ་ཕྲན་ཡིན་པས་དེ་ཁོ་ན་སྲང་གི་གཞལ་བྱར་འགྱུར་རོ། །གསུམ་པ་དཔེ་དགག་པ་ནི་རས་བལ་ཕྱི་འདབ་མ་དང་དཔེ་མི་མཚུངས་ཏེ་རས་བལ་ནི་ལྗིད་ཀྱི་སྒོ་ནས་མ་རྟོགས་ཀྱང་རང་གི་ངོ་བོ་སྣང་བའི་སྒོ་ནས་དེ་ཡོད་པར་རྟོགས་པའི་ཕྱིར་རོ། ཡན་ལག་ཅན་གྱི་དོན་མཚན་ཉིད་གསུམ་ལྡན་དེ་ཇི་ལྟར་ཡང་རྟོགས་སུ་མི་རུང་སྟེ་རས་བལ་གྱི་འདབ་མ་མཐོང་བ་བཞིན་དུ་ཡན་ལག་ཅན་དེ་མཐོང་བ་མེད་པའི་ཕྱིར་རོ། །ཞེས་སྦྱར་རོ། །དེ་ངོ་བོའི་སྒོ་ནས་མ་རྟོགས་ཀྱང་འབྲས་བུའི་སྒོ་ནས་རྟོགས་སོ་ཞེ་ན། མ་ཡིན་ཏེ་ཡན་ལག་ཅན་དེའི་འབྲས་བུར་འདོད་པའི་ལྗིད་དང་སྒྲིབ་པ་ལ་སོགས་པའང་རྟོགས་པ་མེད་པའི་ཕྱིར་རོ། །གཉིས་པ་དྲི་ལ་སོགས་པའི་ཡོན་ཏན་མི་འཐད་པའི་སྒོ་ནས་དགག་པ་ནི་གལ་ཏེ་ལྗིད་ཀྱི་སྒོ་ནས་དེ་མ་རྟོགས་ཀྱང་དེ་མེད་པ་ཁོ་ན་མ་ཡིན་ཏེ་དྲི་དང་ཁ་དོག་ལ་སོགས་པའི་ཡོན་ཏན་ལ་བརྟེན་ནས་རྟོགས་པ་སྲིད་པའི་ཕྱིར་རོ་ཞེ་ན། ཡན་ལག་ཅན་གྱི་ཡོན་ཏན་ལྗིད་ཉིད་རྟོགས་པ་མེད་པ་དེ་བཞིན་དུ་ཡན་ལག་ཅན་དེའི་ཡོན་ཏན་དྲི་དང་ཁ་དོག་ལ་སོགས་པ་ཐམས་ཅད་རྟོགས་པ་མེད་པའི་ཕྱིར་རོ།།

གལ་ཏེ་རྟོགས་པ་ཡོད་ན་སེར་མ་ཤ་ལ་སོགས་པ་ཡན་ལག་རྣམས་ལ་དེའི་ཡན་ལག་ཅན་དྲི་དང་ཁ་དོག་ལྷག་པ་སྟེ། ཁྱད་པར་དུ་འཕགས་པ་ཡོད་པར་འགྱུར་ རོ། །མིན་ཅེས་པ་འདོད་པར་མི་ནུས་ཏེ་ལྷག་པ་མ་དམིགས་པའི་ཕྱིར་རོ་ཞེས་པའི་དོན་ཏོ། །འོ་ན་སློབ་དཔོན་གྱིས་ཡན་ལག་ཅན་དགག་པའི་སྐབས་སུ་སྲང་དམའ་བའི་ཁྱད་པར་འཛིན་པ་མེད་པའི་ཕྱིར་རོ་ཞེས་ལྗིད་ཁོ་ནས་དགག་པ་བརྗོད་ཅེ་ན། སྲང་དམའ་བ་མེད་པ་དེ་ནི་ཉེ་བར་མཚོན་པ་ཙམ་ཡིན་ཏེ་འོག་གི་ཇི་བཞིན་ཞེས་པ་ནི་ཡན་ལག་ཅན་ལ་ལྗིད་ཁྱད་པར་ཅན་རྟོགས་པ་མེད་པ་དེ་བཞིན་དུ་གཟུགས་དང་དྲི་རོ་ལ་སོགས་པའི་ཡན་ལག་རྣམས་ལ་དེ་དག་པས་ལྷག་བའི་ཡན་ལག་ཅན་ཡོད་ཀྱང་ལྷག་པ་ཡོད་པ་ཇི་ལྟ་བ་བཞིན་དུ་རང་གི་དབང་པོས་མཐོང་བ་མེད་པའི་ཕྱིར་རོ། །གསུམ་པ་དེས་དཔེར་བརྗོད་གཞན་ཡང་རྟོགས་པའི་བྱ་བ་ནི་རྒོལ་བའི་དམ་བཅའ་འདི་ལ་ཁས་བླང་པ་དང་རང་གི་ཚིག་དང་སོགས་པ་སྟེ་རྗེས་དཔག་དང་གྲགས་པ་དང་མངོན་སུམ་གྱིས་གནོད་པ་སྲིད་པའི་ཕྱིར་ཇི་སྐད་བཤད་པའི་ཆོས་ཅན་གྱི་ངོ་བོ་འགོག་པ་ལ་སོགས་པའི་འགལ་བའི་ཕྱོགས་ཀྱིས་ཡན་ལག་དང་ཡན་ལག་ཅན་ཐ་དད་དུ་འདོད་པ་འགོག་པའི་དཔེར་བརྗོད་འདི་ལས་སྤྱི་འགོག་པ་ལ་སོགས་པའི་དཔེར་བརྗོད་པ་གཞན་ཡང་རྟོགས་པར་བྱའོ། །གཉིས་པ་གཞན་གྱི་ལུགས་དགག་པ་ལ་གསུམ་སྟེ། ཕྱོགས་ཀྱིས་མཚན་ཉིད་ཁྱབ་ཆེས་བར་ཐལ་བ་དང༌། དེའི་ཉེས་སྤོང་གི་ལན་དགག་པ་དང༌། རྣམ་པར་བརྟགས་ལ་དགག་པའོ། །དང་པོ་ཐལ་བ་དགོད་པ་ནི་རིགས་པ་ཅན་ན་རེ་བསྒྲུབ་པར་བྱ་བ་བསྟན་པ་ནི་ཕྱོགས་སྟེ་དམ་བཅའ་བ་ཡིན་ནོ་ཞེས་ཟེར་རོ། །དེ་ལྟར་ན་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན་ནོ། །ཞེས་བྱ་བའི་རྟགས་བྱས་པ་དང་དཔེ་བུམ་པ་གཉིས་བསྒྲུབ་བྱར་འགྱུར་ཏེ་དེ་དག་ཀྱང་གྲངས་ཅན་ལ་ལྟོས་ན་བསྒྲུབ་པར་བྱ་བ་བསྟན་པ་ཡིན་པའི་ཕྱིར་རོ། །དེ་བཞིན་དུ་སྒྲ་མི་རྟག་པའི་སྒྲུབ་བྱེད་དུ་བཀོད་པའི་རྟགས་མིག་གི་གཟུང་བྱ་དང་ལུས་ཅན་མ་ཡིན་པས་སྒྲ་རྟག་པར་སྒྲུབ་པའི་དཔེ་བློ་ལ་སོགས་པའང་དེ་བཞིན་དུ་ཐལ་བར་འགྱུར་རོ།

།གཉིས་པ་དེའི་ལན་དགག་པ་ལ་གསུམ་སྟེ། བྱ་བའི་སྒྲ་འདས་པ་དང་ད་ལྟར་བ་ལ་འཇུག་པའི་ལན་དགག་པ་དང༌། མ་གྲུབ་པ་གཞན་དང་མཚུངས་པའི་ལན་དགག་པ་དང༌། དེས་གྲུབ་པའི་དོན་བསྟན་པའོ། །དང་པོ་ནི་གལ་ཏེ་བསྒྲུབ་པར་བྱ་བ་བསྟན་པ་དམ་བཅའ་ཡིན་ཡང་རྟགས་དཔེ་མ་གྲུབ་པ་ལ་ཁྱབ་ཆེས་པ་སྔ་བསྒྲུབ་པར་བྱ་བར་གྱུར་ཟིན་པ་བསྒྲུབ་བྱ་ཡིན་པའི་ཕྱིར་རོ། །མ་ངེས་པ་མིན་ཏེ་རྟགས་མ་གྲུབ་པ་ནི་ད་གཟོད་བསྒྲུབ་བྱར་འདོད་པ་ཙམ་ཡིན་པའི་ཕྱིར་རོ་ཞེ་ན། མ་ཡིན་ཏེ་བྱ་བའི་སྒྲ་ནི་དུས་གསུམ་གྱི་ཡུལ་ཅན་ཏེ་དེ་དག་ལ་འཇུག་ཏུ་རུང་བའི་ཕྱིར་མི་འདོད་ནའང་དེ་དག་བསྒྲུབ་བྱར་འགྱུར་རོ་ཞེས་སྦྱར་རོ། །འདི་ལྟར་བསྒྲུབ་པར་བྱ་བར་གྱུར་ཏོ། །བསྒྲུབ་པར་བྱའོ་ཞེས་པ་ལྟ་བུའོ། །དེས་ན་བྱ་བའི་སྒྲ་དེ་དུས་གཉིས་ཁོ་ན་ལ་འཇུག་པ་མ་ཡིན་ནོ། །འོ་ན་མི་འདོད་པ་གང་བསྒྲུབ་བྱར་འགྱུར་ཞེ་ན། དེ་ལྟའི་བདག་ཉིད་མིན་ཞེས་པ་མིག་གི་གཟུང་བྱ་དེ་ལྟའི་བདག་ཉིད་མིན་པའི་ཆོས་ཅན་གཞན་དག་སྟེ་སྒྲ་ཡང་མིག་གི་གཟུང་བྱ་ཡིན་པའི་ཕྱིར་ཞེས་དེ་ལྟར་བཀོད་པའི་རྟགས་དེ་དང་ཡང་རྟག་པ་དེ་ལྟའི་བདག་ཉིད་མིན་པའི་གཞན་དག་སྟེ་བློ་དང་བདེ་བ་ལ་སྒྲ་རྟག་པ་དང་མཐུན་པ་དེ་ལྟར་བཀོད་པའི་དཔེ་སྟེ་དེ་དག་གོ །དུས་ནི་བསྒྲུབ་བར་བྱ་བ་བསྟན་པ་དམ་བཅའ་ཡིན་ནོ་ཞེས་བརྗོད་པ་དེའི་ཚེ་བསྒྲུབ་བྱར་འགྱུར་རོ། །གཉིས་པ་ནི་བསྒྲུབ་པར་བྱ་བ་དམ་བཅའ་ཡིན་ནོ་ཞེས་བརྗོད་ཀྱང་རྟགས་དང་དཔེ་མ་གྲུབ་པ་དམ་བཅའ་ཡིན་ནམ་སྙམ་པའི་དོགས་པ་མི་སྐྱེ་སྟེ་བུམ་པ་བསྒྲུབ་བྱའོ་ཞེས་བརྗོད་ཀྱང་དེ་རྟགས་ཀྱི་བསྒྲུབ་བྱར་དོགས་པ་མི་སྐྱེ་བ་བཞིན་ནོ་ཞེ་ན། མི་འདྲ་སྟེ་བུམ་པ་ནི་སྐྱེད་བྱེད་རྒྱུས་བསྒྲུབ་པར་བྱ་པ་ཡིན་ལ་འདིར་ནི་ཤེས་བྱེད་རྟགས་ཀྱིས་བསྒྲུབ་པར་བྱ་བའི་སྐབས་ཡིན་པས་རྟགས་མ་གྲུབ་པ་ལ་སོགས་པ་ཐམས་ཅད་བསྒྲུབ་བྱར་རྟོགས་པར་བྱེད་པའི་སྒྲ་ཡིན་ཏེ་དེ་དག་ཀྱང་ཕྱིས་རྟགས་ཀྱིས་བསྒྲུབ་པར་བྱ་བ་ཡིན་པའི་ཕྱིར་རོ།

དེ་ལྟར་ཡིན་པ་དེའི་ཕྱིར་བསྒྲུབ་བྱའི་སྲས་རང་འདོད་པའི་ཁྱད་པར་ལ་བརྟེན་པའི་དམ་བཅའ་ཁོ་ན་སྟོན་ནུས་པ་མིན་ནོ། །གསུམ་པ་ནི་ཤེས་བྱེད་ཀྱི་བསྒྲུབ་བྱ་སྟོན་པའི་སྐབས་ཡིན་པ་དེས་ན་མ་གྲུབ་པ་དུ་མའི་ནང་ནས་དཔེ་དང་རྟགས་མ་གྲུབ་པ་ཁོ་ན་དཔེར་བྱས་པ་ཡིན་ཏེ། དཔེ་དང་གཏན་ཚིག་མ་གྲུབ་སྨྲ། །དམ་བཅའ་བ་ནི་ཐལ་བར་འགྱུར༌། །ཞེས་པ་ལྟ་བུའོ། །དེས་ན་སྐབས་ལ་ལྟོས་པ་ལས་གཞན་དུ་མ་གྲུབ་པ་ཙམ་བསྒྲུབ་བྱར་དམ་བཅའི་མཚན་ཉིད་དེས་འཕེན་ན་རི་བོང་རྭ་དང་མོ་གཤམ་གྱི་བུ་ལ་སོགས་པ་མ་གྲུབ་པ་ཀུན་ཀྱང་བསྒྲུབ་བྱར་ཐལ་ཞེས་དེ་དག་ལའང་ཁྱབ་ཅེས་པར་བསྟན་པ་རིགས་པ་ལས་མ་བསྟན་པ་ནི་སྐབས་ལ་ལྟོས་པར་དགོངས་པའི་ཕྱིར་རོ། །གཉིས་པ་ཉེས་སྤོང་གི་ལན་དགག་པ་ནི། གཅིག་ན་རེ་བསྒྲུབ་པར་བྱ་བ་ཞེས་བསྟན་ཀྱང་དཔེ་མ་གྲུབ་པ་ལ་སོགས་པ་ལ་ཁྱབ་ཆེས་པར་མི་འགྱུར་ཏེ་ལས་ལ་བྱེད་པ་པོའི་རྐྱེན་ཡོད་པའི་ཕྱིར་རོ། །འདི་ལྟར་ཐམས་ཅད་ནི་བྱེད་པ་པོ་དང་ལས་དང་བྱ་བ་གསུམ་གྱིས་བསྡུས་པ་ཡིན་ལ་འདིར་བྱེད་པ་པོ་ནི་བྱ་བ་དང་བྱེད་པ་པོའི་ཁྱད་པར་ཙམ་དོན་དུ་གཉེར་བ་མ་ཡིན་གྱི་ལས་ཉིད་འདོད་པའི་ཡུལ་ཡིན་ཏེ་དཔེར་ན་བྱེད་པ་པོ་རྗ་མཁན་ནི་བུམ་པ་བྱེད་པའི་བྱ་བ་དང་བྱེད་པ་པོའི་ཁྱད་པར་འཁོར་ལོ་ལ་སོགས་པ་དོན་དུ་གཉེར་བྱ་མ་ཡིན་པར་བུམ་པ་ཉིད་ཕུགས་ཀྱི་དོན་དུ་གཉེར་བྱ་ཡིན་པ་བཞིན་ནོ། །དེ་བཞིན་དུ་འདི་ཡང་རྟགས་དང་དཔེ་མ་གྲུབ་པ་ལ་བསྒྲུབ་པར་བྱ་བའི་སྒྲ་འཇུག་ཀྱང་རྒོལ་བའི་ཕུགས་ཀྱི་དོན་དུ་གཉེར་བྱ་མ་ཡིན་པས་དེ་དག་བསྒྲུབ་བྱར་མི་འགྱུར་རོ་ཞེས་ཟེར་རོ། །གཞན་ཡང་འདིར་ གྲུབ་པའི་མཐའ་ནི་བཞི་སྟེ་རྒྱུད་ཐམས་ཅད་ཀྱི་གྲུབ་པའི་མཐའ་དང༌། རྒོལ་བའི་རྒྱུད་ཀྱི་གྲུབ་པའི་མཐའ་དང༌། སྐབས་ཀྱི་གྲུབ་པའི་མཐའ་དང༌། ཁས་བླངས་པའི་གྲུབ་པའི་མཐའ་འོ། །དེ་ལྟར་བཞི་ལས་དམ་བཅའ་མཚན་ཉིད་ནི། ཁས་བླངས་པའི་གྲུབ་པའི་མཐའ་ཡིན་པའི་ཕྱིར།

ཡང་རྟགས་དང་དཔེ་མ་གྲུབ་པ་ལ་ཁྱབ་ཆེས་པར་མི་འགྱུར་རོ། །ཞེས་ཟེར་རོ། དེར་མ་ཟད་གཞན་དོན་རྗེས་དཔག་གི་ངག་གི་ཡན་ལག་ལྔ་ཡིན་ཏེ། འདི་ལྟར་དམ་བཅའ་བ་དང༌། གཏན་ཚིགས་དང༌། དཔེ་དང་ཉེ་བར་སྦྱར་བ་དང་མཇུག་བསྡུ་པའོ། དེ་དག་ལས་འདི་ནི་དམ་བཅའ་པའི་ཡན་ལག་ཡིན་པའི་ཕྱིར་རྟགས་དང་དཔེ་མ་གྲུབ་པ་ལ་ཐལ་བར་མི་འགྱུར་ཞེས་ཟེར། །འདི་དགག་པ་ལ་གཉིས་ལས་དང་པོ་སྦྱིར་དགག་པ་ནི། འདིར་དེ་དག་ཐམས་ཅད་ལན་དུ་མི་རུང་སྟེ་དམ་བཅའ་དང་རྟགས་འགའ་ཞིག་དང༌། །དཔེ་འགའ་ཞིག་སྟེ་ཐམས་ཅད་རྣམ་པ་འགའ་ཞིག་གིས་མ་གྲུབ་པ་དེས་ན་ལས་ལ་བྱ་བའི་རྐྱེན་ཡོད་པ་དང༌། སོགས་པ་སྟེ་ཁས་བླངས་པའི་གྲུབ་མཐའ་ཡིན་པ་དང༌། དམ་བཅའ་བརྗོད་པའི་སྐབས་ཡིན་པའི་ཁྱད་པར་སྒྲུབ་བྱེད་དུ་ཉེ་བར་བཀོད་པའི་ལན་གྱིས་དམ་བཅའ་དེ་རྟགས་དང་དཔེ་མ་གྲུབ་པ་ལས་ཐ་དད་དུ་བྱེད་ནུས་པ་མ་ཡིན་ནོ། །དེ་ཡང་ལས་ལ་བྱ་བའི་རྐྱེན་ཡོད་ཀྱང་བྱ་བ་ནི་དུས་གསུམ་དང་འབྲེལ་བར་གོང་དུ་བསྟན་པས་དཔེ་མ་གྲུབ་པ་ལ་ཡང་འཇུག་ཏུ་རུང་བའི་ཕྱིར་རོ། །གཉིས་པ་སོ་སོར་དགག་པ་ལ་གཉིས་ཏེ། དམ་བཅའ་བརྗོད་པའི་སྐབས་ཡིན་པའི་ལན་དགག་པ་དང༌། གྲུབ་མཐའ་ཡིན་པའི་ལན་དགག་པའོ། །དང་པོ་ནི་རྒོལ་བས་གྲུབ་པའི་ངག་དགོད་པའི་དང་པོར་སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱར་མི་འདོད་ན་བསྒྲུབ་བྱ་དང་བསྒྲུབ་བྱེད་སོ་སོའི་མཚན་ཉིད་ཀྱི་སྒོ་ནས་བསྒྲུབ་བྱ་དང་བསྒྲུབ་བྱ་མ་ཡིན་པ་སོ་སོ་དབྱེ་དགོས་པའི་ཡིན་ནོ། །འདིར་བསྒྲུབ་པ་འགོད་པའི་སྔར་རུ་དུ་མ་གྲུབ་པའི་རང་བཞིན་ནི་བསྒྲུབ་བྱ་ཡིན་ནོ་ཞེས་བརྗོད་པའི་ཕྱིར་དཔེ་མ་གྲུབ་པ་ལ་སོགས་པའང་བསྒྲུབ་བྱར་དོགས་པར་འགྱུར་པ་ཡིན་ནོ། །དེས་ན་སྤྱི་བསྒྲུབ་བྱའི་ཡན་ལག་གི་སྐབས་ཡིན་ཞེས་བརྗོད་པ་རྟགས་མ་གྲུབ་པ་དང༌། དམ་བཅའ་བར་ཐལ་བའི་ལན་དུ་རུང་བ་མིན་ཏེ། དཔེ་རྟགས་མ་གྲུབ་པ་བསྒྲུབ་བྱར་དོགས་པ་གཅོད་མི་ནུས་པའི་ཕྱིར་རོ།

།གཉིས་པ་ནི་རྒོལ་བ་གང་གིས་ཁས་བླངས་པའི་གྲུབ་མཐའ་ཡིན་པའི་ཕྱིར་བསྒྲུབ་བྱ་ཞེས་པ་དམ་བཅའ་ཁོ་ནའི་མཚན་ཉིད་དུ་འགྱུར་ན་རྟགས་དང་དཔེ་མ་གྲུབ་པ་དེའང་བསྒྲུབ་བྱར་འགྱུར་ཏེ་དེ་ཡང་བསྟན་བཅོས་ཁས་བླངས་པའི་གྲུབ་མཐའ་ཉིད་དུ་མཚུངས་པའི་ཕྱིར་རོ། །སྔར་སྒྲུབ་བྱེད་དུ་ཁས་བླངས་པས་ཀྱང་བསྒྲུབ་བྱར་མི་འགྱུར་བ་མ་ཡིན་ཏེ། དེ་ཕྱིས་བསྒྲུབ་བྱར་ཡང་ཁས་ལེན་པའི་ཕྱིར་རོ། །གསུམ་པ་བརྟག་ལ་དགག་པ་ལ་གཉིས་ཏེ། བསྒྲུབ་བྱའི་དོན་གང་ཡིན་བརྟགས་ལ་དགག་དང༌། དེ་བཟུང་གི་སྦྱང་བ་བརྟག་ལ་དགག་པའོ། །དང་པོ་ལ་གཉིས་ལས་དང་པོ་འགོག་བྱེད་ཀྱི་རིགས་པ་ནི། འདིར་རྟགས་ཀྱི་བསྒྲུབ་བྱ་དེ་ཆོས་རྐྱང་པའམ་ཆོས་ཅན་རྐྱང་པའམ་དེ་དག་ཚོགས་པ་བསྒྲུབ་བྱ་ཡིན་བརྟག་གྲང༌། དེ་ལ་དང་པོ་ཡིན་ན། ཆོས་བསྒྲུབ་བྱ་ནི་ཆོས་མཐུན་མེད། །ཆོས་ཅན་གཏན་ཚིགས་དོན་མེད་འགྱུར། །ཞེས་བྱ་སྟེ་གལ་ཏེ་ཆོས་བསྒྲུབ་བྱ་ཡིན་ན་ཆོས་ཅན་གང་དང་ཡང་མ་འབྲེལ་བའི་མི་རྟག་པ་ཉིད་བསྒྲུབ་བྱ་ཡིན་ནོ་ཞེས་བྱ་བ་འགྱུར་རོ། །དེས་ན་ཆོས་མཐུན་པའི་དཔེ་མི་སྲིད་པར་འགྱུར་ཏེ་དཔེ་བུམ་པ་ལ་སྐྱེ་བ་ཅན་ནམ་བྱས་པ་ལ་སོགས་པའི་རྟགས་ཡོད་ཀྱང་མི་རྟག་པ་ལ་མེད་པའི་ཕྱིར་རོ། །དེ་ཡང་རྟགས་དེ་དག་ནི་སྒྲ་ལ་སོགས་པ་ཆོས་ཅན་གྱི་ཆོས་ཡིན་པའི་ཕྱིར་དརོ། །གལ་ཏེ་ཆོས་ཅན་བསྒྲུབ་བྱ་ཡིན་ན་རྟགས་དོན་མེད་དུ་འགྱུར་ཏེ་གྲུབ་ཟིན་པའི་ཕྱིར་རོ། །གཉིས་ཀ་བསྒྲུབ་བྱ་ཡིན་ནའང་མི་འཐད་དེ་ཆོས་མཐུན་མེད་པ་དང་རྟགས་དོན་མེད་པའི་སྐྱོན་གཉིས་ག་ཐོག་ཏུ་འབབ་པའི་ཕྱིར་རོ། །གལ་ཏེ་ཚོགས་པ་བསྒྲུབ་བྱ་ཡིན་པ་ལ་སྐྱོན་མེད་དེ་དེ་གྲུབ་མ་ཟིན་པའི་ཕྱིར་དང། དཔེ་དང་རྟགས་ཀྱི་ཆོས་མཐུན་པའང་སྲིད་པའི་ཕྱིར་རོ་ཞེ་ན། དེ་ལྟ་ཡིན་ན་ཡང་ཆོས་དང་ཆོས་ཅན་གཉིས་པོ་ཕན་ཚུན་ཁྱད་པར་ཅན་བསྒྲུབ་བྱར་འདོད་པར་འགྱུར་ཏེ། ཚོགས་པ་ནི་ཚོགས་པ་ཅན་ལས་ཐ་དད་མེད་པའི་ཕྱིར་རོ། །དེ་ལྟར་ན་གཏན་ཚིགས་དང་དཔེའི་མཚན་ཉིད་མ་གྲུབ་པར་འགྱུར་ཏེ་འདི་ལྟར་ཆོས་མི་རྟག་པའི་ཁྱད་པར་ཅན་གྱི་ཆོས་ཅན་སྒྲའི་ཆོས་སྐྱེ་བ་ཅན་ལ་སོགས་པ་དཔེ་བུམ་པ་ལ་མེད་པས་རྟགས་རྗེས་འགྲོ་མེད་པའི་ཕྱིར་དང༌།

ཆོས་ཅན་སྒྲས་ཁྱད་པར་དུ་བྱས་པའི་མི་རྟག་པ་དང་དཔེ་བུམ་པ་ལ་རྟགས་སྐྱེ་བ་ཅན་ལ་སོགས་པའི་ཆོས་མཐུན་པ་མེད་པའི་ཕྱིར་རོ། །གཉིས་པ་དེའི་ལན་དགག་པ་ནི། གོང་དུ་བརྗོད་པའི་སྐྱོན་གྱིས་ཚོགས་བ་བསྒྲུབས་པ་མི་སྲིད་པའི་ཕྱིར་འདིར་བསྒྲུབ་བྱའི་སྒྲ་ནི་ཆོས་ཅན་ལ་འཇུག་པར་འདོད་པ་ཡིན་ཏེ་ཁྱེད་ཀྱིས་ཆོས་ཅན་ལ་ཕྱོགས་སུ་བཏགས་པ་བཞིན་ནོ་ཞེ་ན། འོ་ན་ཕྱོགས་དང་གཏན་ཚིགས་ལ་སོགས་པའི་མཚན་ཉིད་སྟོན་པའི་བསྟན་བཅོས་ཀྱིས་ཅི་ཞིག་བྱ་སྟེ་དེ་དག་ཅི་རིགས་པར་ལོ་ཀ་པ་རྣམས་རང་ཉིད་ཀྱིས་བསྒྲུབ་བྱ་ལ་སོགས་པ་བརྟགས་ནས་འཇུག་པ་སྟེ་བསྒྲུབ་བྱ་ལ་སོགས་པར་ཁས་བླངས་པའི་ཕྱིར་རོ། །མདོར་ན་བསྟན་བཅོས་ལས་ཇི་སྐད་བཤད་ཀྱང་བསྒྲུབ་བྱ་དང་བསྒྲུབ་བྱེད་ཀྱི་གནས་ལུགས་ནི་རང་གིས་ཇི་ལྟར་བརྟགས་པ་བཞིན་ནོ་ཞེས་པའི་དོན་ཏོ། དེའི་ཕྱིར་དེ་དག་གི་མཚན་ཉིད་གཏན་ལ་འབེབས་པའི་བསྟན་བཅོས་ཀྱིས་དགོས་པ་ཅི་ཞིག་བྱ། གཉིས་པ་ངེས་བཟུང་གི་སྦྱར་བ་བརྟགས་ལ་དགག་པ་ནི། འདིར་བསྒྲུབ་བར་བྱ་ཞེས་བརྗོད་པས་སྒྲུབ་བྱེད་དུ་བཀོད་པའི་མ་གྲུབ་པ་ལ་ཁྱབ་ཆེས་བ་མེད་དེ་ངེས་བཟུང་གི་སྒྲ་ཡོད་པའི་ཕྱིར་རོ་ཞེ་ན། འོ་ན་བསྒྲུབ་བར་བྱ་བ་བསྟན་བཅོས་དམ་བཅའ་བ་ཡིན་ནོ་ཞེས་སྔར་ངེས་པར་བཟུང་བ་སྦྱོར་རམ། བསྒྲུབ་བར་བྱ་བ་ནི་དམ་བཅའ་ཁོ་ན་ཡིན་ནོ་ཞེས་ཕྱིས་ངེས་པར་གཟུང་བ་སྦྱོར་བརྟག་གྲང༌། དེ་ལ་ཅི་འགྱུར་ཞེ་ན། སྔར་མ་ངེས་གཟུང་དོན་མེད་འདིར། །ཕྱིས་ངེས་གཟུང་ན་མི་འདོད་འགྱུར། །ཞེས་པའི་སྐྱོན་དུ་འགྱུར་རོ། །འདི་ལྟར་སྔར་ངེས་པར་གཟུང་བ་དེ་མི་འདོད་པ་ཅི་ཞིག་བཟློག་པར་བྱེད་ཅེས་དྲི། གལ་ཏེ་གྲུབ་ཟིན་སྒྲུབ་བྱེད་ཡིན་པ་བཀག་ནས་མ་གྲུབ་པ་བསྒྲུབ་བྱར་སྟོན་པའོ་ཞེ་ན། འོ་ན་ངེས་གཟུང་དོན་མེད་དེ་སྒྲུབ་བྱེད་བསྟན་པའི་ཤུགས་ཀྱིས་མ་གྲུབ་པའི་དོན་དེ་བསྒྲུབ་བྱ་ཉིད་དུ་རྟོགས་པའི་ཕྱིར་རོ། །དེ་ཡང་གྲུབ་ཟིན་ན་རྟགས་དོན་མེད་པའི་ཕྱིར་རོ།

།གལ་ཏེ་དཔེ་དང་གཏན་ཚིགས་མ་གྲུབ་པ་བསྒྲུབ་བྱ་མ་ཡིན་པར་བསྟན་པའི་དོན་དུ་ངེས་གཟུང་སྦྱོར་ཅན་མི་འཐད་དེ་འོག་ཏུ་བསྒྲུབ་པར་བྱེད་པ་མ་གྲུབ་པ་གཉིས་ལ་བསྒྲུབ་བྱར་དོགས་པ་མེད་དེ་དེ་དག་བསྒྲུབ་བྱ་ཁོ་ན་བསྟན་པ་མ་ཡིན་པའི་ཕྱིར་རོ། དེ་ཅིའི་ཕྱིར་ཞེ་ན་གོང་དུ་དེ་དག་མ་གྲུབ་ཀྱང་དེ་དག་ལ་གཏན་ཚིགས་དང་སོགས་པ་སྟེ་དཔེའི་མཚན་ཉིད་ཀྱིས་ཁྱབ་པའི་ཕྱིར་རོ། །ཞེས་པ་ནི་དེའི་ཚེ་དེ་དག་སྒྲུབ་བྱེད་དུ་བཀོད་པའི་ཕྱིར་རོ་ཞེས་པའི་དོན་ཏོ། །དེས་ན་ཕྱོགས་ཀྱི་སྔ་རོལ་དུ་ངེས་གཟུང་སྦྱར་བ་དེ་ཡིས་གྲུབ་ཟིན་པ་དང་མ་གྲུབ་ཀྱང་བསྒྲུབ་བྱེད་དུ་འདོད་པ་དམ་བཅའ་ཡིན་པ་ཁེགས་པའི་ཕྱིར་དམ་བཅའི་མཚན་ཉིད་བརྗོད་པ་དོན་མེད་དུ་འགྱུར་ རོ། །སྔར་ངེས་པར་བཟུང་ན་དོན་མེད་པ་དེའི་ཕྱིར་འོས་མེད་པའི་ཤུགས་ཀྱིས་བསྒྲུབ་པར་བྱ་བ་བསྟན་པ་ནི་དམ་བཅའ་བ་ཁོ་ན་འོ་ཞེས་ཕྱིས་ངེས་པར་གཟུང་བ་དེར་བརྗོད་པར་འགྱུར་རོ། །དེ་ལྟ་ན་ངེས་གཟུང་དེ་ཁྱབ་པའི་འབྲས་ཅན་དེ་མ་འབྲེལ་བ་རྣམ་པར་བཅད་པ་ཡིན་པར་རྟོགས་པར་འགྱུར་རོ། །བསྒྲུབ་པར་བྱ་བའམ་མ་གྲུབ་པ་དེ་དམ་བཅའ་ལ་མ་འབྲེལ་བ་རྣམ་པར་གཅད་པ་ཙམ་ཡིན་ན་ཁྱེད་མི་འདོད་པའི་རྟགས་དང་དཔེ་མ་གྲུབ་པའང་དམ་བཅའ་བར་འགྱུར་ཏེ་དེ་དག་ལའང་མ་གྲུབ་པ་ཡོད་པའི་ཕྱིར་རོ་ཞེས་པའི་དོན་ཏོ། །གཞན་གྱི་དམ་བཅའི་མཚན་ཉིད་དགག་པ་བཤད་ཟིན་ཏོ། །གསུམ་པ་གཞན་གྱི་ཕྱོགས་ལྟར་སྣང་གི་དཔེའང་དགག་པ་ནི། བྱེ་བྲག་པ་ཁ་ཅིག་ན་རེ་དམ་བཅའ་དང་གཏན་ཚིགས་གཉིས་འགལ་ན་དམ་བཅའ་དང་འགལ་བ་ཞེས་བྱ་པའི་ཕྱོགས་ལྟར་སྣང་ཡིན་ཏེ། དཔེར་ན་སྒྲ་ནི་རྟག་སྟེ་ཐམས་ཅད་མི་རྟག་པའི་ཕྱིར་རོ་ཞེས་བྱ་བ་ལྟ་བུའོ། །འདི་ནི་འགལ་བ་ཡིན་ཏེ་ཐམས་ཅད་མི་རྟག་ན་སྒྲ་རྟག་པར་མི་རུང་ལ་སྒྲ་རྟག་ནའང་ཐམས་ཅད་མི་རྟག་པར་མི་རུང་སྟེ་སྒྲའང་ཐམས་ཅད་ཀྱི་ནང་དུ་འདུས་པའི་ཕྱིར་རོ། །ཞེས་ཟེར་རོ། །འདི་དགག་པ་ལ་གཉིས་ཏེ་འགལ་བའི་དོན་བརྟག་པ་དང༌།

བརྟག་ལ་དགག་པའོ། དང་པོ་ནི་འདིར་འགལ་བ་ཞེས་བྱས་པའི་དོན་ཅི་ཞིག་ཡིན། བསྒྲུབ་བྱའི་ཆོས་སུ་འདོད་པ་དང་འབྲེལ་བ་མེད་པའོ་ཞེས་ན། འབྲེལ་བ་མེད་པ་དེའང་ཅི་ཞིག་ཡིན། རྟགས་ཀྱིས་བསྒྲུབ་བྱ་ལ་ཕན་པ་མེད་པ་སྟེ་དེས་དེ་བསྒྲུབ་མི་ནུས་ པའོ། །ཡང་ན་རྟགས་དང་ཆོས་ལྷན་གཅིག་མི་གནས་པ་ཡིན་ནོ་ཞེ་ན། གཉིས་པ་ལ་གཉིས་ཏེ། ཕན་པ་མེད་པ་དགག་པ་དང༌། ལྷན་གཅིག་མི་གནས་པ་དགག་པའོ། །དང་པོ་ནི་རྟགས་ཀྱི་བསྒྲུབ་བྱ་སྒྲུབ་མ་ནུས་པ་ཕྱོགས་ཀྱི་སྐྱོན་ཡིན་པ་དེ་ལྟར་འདོད་ན། རྟགས་ཀྱི་སྐྱོན་མ་གྲུབ་པ་དང་མ་ངེས་པ་ལ་སོགས་པ་ཐམས་ཅད་ཀྱང་ཕྱོགས་ཀྱི་སྐྱོན་དུ་འགྱུར་རོ། །འདོད་པ་མི་ནུས་ཏེ་ཕྱོགས་ཀྱི་སྐྱོན་ཞེས་པའི་རྐང་པ་གཉིས་ཏེ་དོན་ནི་ཕྱོགས་དང་གཏན་ཚིགས་ཀྱི་སྐྱོན་སོ་སོར་བཞག་པ་དོན་མེད་དུ་འགྱུར་རོ་ཞེས་པའོ། །གཉིས་པ་ལ་གཉིས་ཏེ། ལྷན་གཅིག་མི་གནས་ན་མ་གྲུབ་པར་འགྱུར་གྱི་འགལ་བར་མི་འགྱུར་བའི་འཐད་པ་དང༌། མ་གྲུབ་པར་འགྱུར་བའི་ཚུལ་རྒྱས་པར་བཤད་པའོ། །དང་པོ་ནི་འགལ་བའི་དོན་བསྒྲུབ་པར་བྱ་བའི་ཆོས་སུ་འདོད་པ་ལ་གཏན་ཚིགས་མེད་པ་སྟེ་དེ་གཉིས་ལྷན་གཅིག་མི་གནས་པ་ཡིན་ནོ་ཞེ་ན། འོ་ན་དེ་གཏན་ཚིགས་མ་གྲུབ་པ་འགྱུར་ཏེ། འདོད་པའི་ཕྱོགས་ལ་རྟགས་མེད་པའི་ཕྱིར་ རོ། །དེ་ལྟར་ན་དེ་ཕྱོགས་ཀྱི་སྐྱོན་དུ་མི་རུང་ངོ༌། །གལ་ཏེ་སྒྲའང་ཐམས་ཅད་མི་རྟག་པའི་གཏན་ཚིག་དང་ལྡན་པས་ཆོས་ཅན་སྒྲ་ལ་རྟགས་དེས་སྒྲ་མི་རྟག་པར་དེ་ལྟར་བརྗོད་པ་སྟེ། བསྒྲུབ་པར་བྱེད་དོ་ཞེ་ན། དེ་ལྟར་ན་རྟགས་དེས་སྒྲ་རྟག་པའི་དམ་བཅའ་དེ་ནི་བཟློག་པ་སྟེ་བཀག་པར་འགྱུར་བའི་ཕྱིར་ཚད་མས་བསལ་བའི་ཁོངས་སུ་འདུ་བ་ཡིན་གྱི་འགལ་བ་ཙམ་གྱིས་ནི་མ་ཡིན་ནོ། །གཉིས་པ་ལ་བཞི་སྟེ་འདིས་མི་མཐུན་དཔེ་སྟོན་པས་རྟགས་མ་ཡིན་པ་དང༌། ཁྱད་པར་རྟག་པར་འདོད་པས་རྟགས་མ་གྲུབ་པ་དང༌། མི་རྟག་པ་ཉིད་འགོད་པ་སྲིད་ན་འགལ་བར་བསྟན་པ་དང༌། ཐམས་ཅད་ལས་གཞན་ཡིན་པ་རྟགས་སུ་མ་གྲུབ་པའོ།

།དང་པོ་ནི་ཐམས་ཅད་མི་རྟག་པའི་ཕྱིར་རོ། །ཞེས་པའི་ཚིག་འདི་ལ་སྒྲ་རྟག་པའི་མི་མཐུན་པའི་དཔེ་བསྟན་པ་ཁོ་ན་ལས་དོན་གཞན་ཅི་ཞིག་མཐོང་བ་འམ། རྟོག་པ་ཡོད་དེ་མེད་ཅེས་པའི་དོན་ཏོ། །འདི་ལྟར་ཐམས་ཅད་མི་རྟག་པའི་ཕྱིར་རོ། །ཞེས་པ་འདིས་རྟགས་སྟོན་པ་མ་ཡིན་གྱི་སྒྲ་རྟག་པའི་མི་མཐུན་དཔེ་ཁོ་ན་སྟོན་པ་ཡིན་ཏེ་ཐམས་ཅད་མི་རྟག་པའི་ཕྱིར་རོ་ཞེས་པ་ནི་རྟག་སྒྲ་ནི་རྟག་སྟེ་མི་རྟག་པ་ནི་ཐམས་ཅད་ཡིན་ནོ་ཞེས་དོན་གྱིས་བརྗོད་པ་ཡིན་ཏེ། དེ་ནི་དཔེ་ཉིད་མ་སྦྱངས་དག །ཆོས་མི་མཐུན་པར་བརྗོད་པ་ཡིན། །ཞེས་པ་ལྟར་རོ། །གཉིས་པ་ནི་འོ་ན་དེ་ཐམས་ཅད་ཀྱི་ཚེ་རྟགས་སུ་མི་རུང་ངམ་ཞེ་ན། སྒྲ་ནི་མི་རྟག་སྟེ་ཐམས་ཅད་མི་རྟག་པའི་ཕྱིར་རོ། །ཞེས་བརྗོད་རྟགས་སུ་འགྱུར་བ་སྲིད་པ་ཡིན་ནོ། །དེ་རྟག་པའི་སྒྲུབ་བྱེད་དུ་བཀོད་ན་མ་གྲུབ་པར་འགྱུར་ཏེ་འདི་ལྟར་དམ་བཅའ་བའི་ཚིག་གི་ཁྱད་པར་སྒྲ་ལ་མི་རྟག་པ་ལས་གཞན་པའི་རྟག་པར་བརྗོད་ནས་ཚིག་གིས་མི་རྟག་པ་ཉིད་སྤྱིའི་ཆོས་ཅན་ཐམས་ཅད་ལ་རྗེས་སུ་འཇུག་པ་སྟེ་ཁྱབ་པར་བསྟན་པའི་ཕྱིར་ཁྱད་པར་སྒྲ་དེ་ལ་མི་རྟག་པས་ཁྱབ་པར་སྒྲུབ་ནུས་པ་མ་ཡིན་ནོ། །མདོར་ན་ཐམས་ཅད་མི་རྟག་པའི་ཕྱིར་རོ། །ཞེས་པའི་རྟགས་འདིས་ཁྱད་པར་སྒྲ་དེ་ལ་མི་རྟག་པས་ཁྱབ་པར་སྒྲུབ་ནུས་པ་མ་ཡིན་ཏེ། སྒྲ་དེ་དམིགས་ཀྱིས་བཀར་ནས་རྟག་པར་བརྗོད་པའི་ཕྱིར་རོ། །མ་ངེས་པ་མིན་ཏེ་དམིགས་ཀྱི་བསལ་བ་སྦྱིར་བཏང་ལ་གནོད་པའི་ཕྱིར་ཏེ། དམིགས་ཀྱིས་བསལ་བའི་ཡུལ་བཞག་སྟེ། །སྦྱིར་བཏང་བར་ནི་འཇུག་པ་ཡིན། །ཞེས་སོ། །གཞན་ཡང་སྤྱི་ཐམས་ཅད་ལ་མི་རྟག་པ་རྗེས་སུ་འཇུག་པར་བརྗོད་པ་ལ་འབྲས་བུའང་ཅི་ཞིག་ཡོད་དེ་དེས་སྒྲ་མི་རྟག་པར་སྒྲུབ་མི་ནུས་པའི་ཕྱིར་རོ། །གསུམ་པ་ནི་འདིར་ཐམས་ཅད་མི་རྟག་པ་གཏན་ཚིགས་མ་ཡིན་གྱི་སྒྲ་ནི་རྟག་སྟེ་མི་རྟག་པའི་ཕྱིར་རོ། །ཞེས་པ་རྟགས་ཡིན་ནོ་ཞེས་ན་འདི་ལྟ་བུའི་སྦྱོར་བ་ནི་རྨོངས་པ་ལའང་མི་སྲིད་དོ།

།མི་སྲིད་མོད་བརྒྱ་ལ་འདི་ལྟ་བུ་བཀོད་ན་རྟགས་དང་དམ་བཅའ་འགལ་བའི་སྐྱོན་ཡིན་ནོ་ཞེ་ན། ཁོ་བོའང་འདོད་པ་ཡིན་ཏེ་འདི་ལྟ་བུའི་རྟགས་ཀྱིས་དམ་བཅའ་འགོག་ནུས་པའི་ཕྱིར་རོ། །དམ་བཅའ་ནི་རྟགས་མ་ཡིན་ཏེ་རྟགས་ཚད་མས་གྲུབ་པའི་ཕྱིར་དང་དམ་བཅའ་ནི་ཐེ་ཚོམ་གྱི་ཡུལ་ཉིད་ཀྱིས་ཚད་མས་གྲུབ་པའི་ཕྱིར་རོ། །དེའི་ཕྱིར་སློབ་དཔོན་གྱིས་གལ་ཏེ་སྒྲ་ལ་གནས་པ་ཡིན་ན་འདིར་གཏན་ཚིགས་ཀྱི་དམ་བཅའི་དོན་བསལ་བར་འགྱུར་རོ་ཞེས་གསུངས་པ་ནི། དེའི་ཕྱིར་ཅེས་པའི་རྐང་པ་གཉིས་སོ། །འོན་ཀྱང་རྩོད་པའི་ཚེ་འདི་ལྟ་བུ་བཀོད་པ་ནི་མི་སྲིད་དོ། །བཞི་པ་ལ་གཉིས་སྟེ། ཀུན་ལ་གྲགས་པའི་ཐམས་ཅད་ལས་གཞན་པ་མ་གྲུབ་པ་དང༌། འགའ་ཞིག་ལ་གྲགས་པའི་ཐམས་ཅད་ལས་གཞན་བརྟགས་སུ་མ་གྲུབ་པའོ། །དང་པོ་ལ་གཉིས་ལས་དང་པོ་དངོས་ཀྱི་དོན་ནི། སྒྲ་ལས་ཡུལ་གཞན་པའི་བུམ་པ་ལ་སོགས་པ་ཐམས་ཅད་ལ་རྟག་པ་དང་འགལ་བའི་མི་རྟག་པས་ཁྱབ་པར་སྨྲས་པའི་ཕྱིར་སྒྲ་ནི་ཐམས་ཅད་ལས་གཞན་ཡིན་པར་བརྗོད་པ་ཡིན་ ནོ། །དེས་ནི་སྒྲ་ནི་རྟག་སྟེ་ཐམས་ཅད་ལ་གཞན་པའི་ཕྱིར་ཅེས་པའམ་ཐམས་ཅད་མ་ཡིན་པའི་ཕྱིར་ཞེས་བརྟགས་ཡིན་ནོ་ ཞེ་ན་མ་ཡིན་ཏེ་སྤྱིའི་སྒྲ་ནི་རང་གི་ཁྱད་པར་མི་སྤོང་པ་སྟེ་ཁྱད་པར་སྤང་པ་ལ་མི་འཇུག་པའི་ཕྱིར་ཐམས་ཅད་ལས་གཞན་དེའང་རྟགས་སུ་འཐད་པ་མ་ཡིན་ཏེ་ཤིང་གི་སྒྲས་ཤ་བ་མི་སྤོང་པ་བཞིན་ནོ། །དོན་ནི་སྒྲ་ཡང་ཐམས་ཅད་ཀྱི་ནང་དུ་འདུས་པའི་ཕྱིར་རོ། ཞེས་པའོ། གཉིས་པ་རྩོད་པ་སྤང་པ་ནི། སྒྲ་ནི་ཐམས་ཅད་ཀྱི་ཕྱོགས་གཅིག་ཡིན་པའི་ཕྱིར་ཞེ་ན། དེ་ལྟར་ན་ཐམས་ཅད་མི་རྙེད་པ་འགྱུར་ཏེ། བུམ་པ་ལ་སོགས་པ་ཡང་ཐམས་ཅད་ཀྱི་ཕྱོགས་གཅིག་ཡིན་པའི་ཕྱིར་རོ། །སྤྱི་སྒྲ་ཁྱད་པར་མི་སྤོང་པར་མི་གྲུབ་སྟེ་དཔེར་ན་སྐབས་འགའ་ཞིག་ཏུ་ཤིང་ཤ་བ་ཉིད་ནི་ཤིང་མ་ཡིན་ནོ་ཞེས་བརྗོད་པ་བཞིན་ནོ་ཞེ་ན། དེ་ནི་ཤ་བ་ཁོ་ན་ཤིང་མིན་ནོ་ཞེས་སྟོན་པ་ཡིན་གྱི་ཤ་བ་ཤིང་གི་ཁོངས་སུ་གཏོགས་པ་མ་ཡིན་ནོ་ཞེས་སྟོན་པ་ནི་མ་ཡིན་ནོ།

།དེ་བཞིན་དུ་སྒྲ་ནི་ཐམས་ཅད་མ་ཡིན་ནོ་ཞེས་པ་ཡང་ཐམས་ཅད་ཀྱི་སྒྲ་མཉན་པ་སྟེ་སྒྲ་གཅིག་ཁོ་ན་ལ་འཇུག་པ་འགོག་པ་ཡིན་གྱི་སྒྲ་ནི་ཐམས་ཅད་མ་ཡིན་ནོ་ཞེས་བརྗོད་པ་དེ་ཙམ་གྱིས་སྒྲ་དེ་ཐམས་ཅད་ཀྱི་ཁོངས་སུ་གཏོགས་པ་མིན་པར་སྟོན་པ་མ་ཡིན་ ནོ། །གལ་ཏེ་སྒྲ་ཐམས་ཅད་ཀྱི་ཁོངས་སུ་གཏོགས་པ་མིན་ན་བུམ་པ་ལ་སོགས་པའི་ཁྱད་པར་ཀུན་ཀྱང་ཐམས་ཅད་ཀྱི་ཁོངས་སུ་གཏོགས་པ་དེ་མིན་པར་འགྱུར་རོ། །དེ་ལྟར་འདོད་ན་ཐམས་ཅད་དེ་མེད་པར་འགྱུར་ཏེ་གསལ་བ་ཀུན་ཐམས་ཅད་མ་ཡིན་པའི་ཕྱིར་རོ། །གཉིས་པ་ལ་གསུམ་སྟེ་ཐལ་བ་དགོད་པ། དེའི་ལན་དགག་པ་དང༌། དེ་ལ་རྩོད་པ་སྤང་པའོ། །དང་པོ་ནི་གལ་ཏེ་མ་ལུས་པའི་སྡུད་པའི་ཐམས་ཅད་ལས་གཞན་ཡིན་པ་རྟགས་ཡིན་ན་མ་གྲུབ་པར་འགྱུར་རོ། །འདིར་སྒྲ་མ་གཏོགས་པའི་ཐམས་ཅད་ལས་གཞན་པ་རྟགས་ཡིན་པའི་ཕྱིར་མ་གྲུབ་པར་མི་འགྱུར་ཞེ་ན། འོ་ན་སྒྲ་མ་གཏོགས་པའི་ཐམས་ཅད་ལས་གཞན་པ་དེ་སྒྲ་ཉིད་ཡིན་པར་འགྱུར་ཏེ་གཞན་མི་སྲིད་པའི་ཕྱིར་རོ། །དེ་ལྟར་ན་སྒྲ་མ་གཏོགས་པའི་ཐམས་ཅད་ལས་གཞན་པ་དང་ཆོས་ཅན་སྒྲ་གཉིས་མིང་གི་རྣམ་གྲངས་སུ་འགྱུར་རོ། །དེ་ཡང་འདོད་ན་སྒྲ་རྟག་སྟེ་སྒྲ་མ་གཏོགས་པ་ཐམས་ཅད་ལས་གཞན་ཡིན་པའི་ཕྱིར་ རོ། །ཞེས་བཀོད་པའི་ཚེ་དམ་བཅའ་བའི་ཕྱོགས་གཅིག་རྟགས་ཡིན་པས་མ་གྲུབ་པར་འགྱུར་རོ། །གཉིས་པ་ནི་འདི་རྟགས་མ་གྲུབ་པར་མི་འགྱུར་ཏེ་སྒྲ་གྲུབ་པའི་ཕྱིར་རོ་ཞེ་ན༑ སྒྲ་གྲུབ་ཀྱང་དེ་རྟགས་སུ་གྲུབ་པར་མི་འགྱུར་ཏེ་རྟགས་དང་རྟགས་ཅན་ཐ་དད་མེད་པའི་ཕྱིར་རོ། །མ་ངེས་པ་མིན་ཏེ་རྟགས་ཅན་ལ་ཐ་དད་ཀྱིས་ཁྱབ་པའི་ཕྱིར་རོ། །ཞེས་པ་ནི་ཤེས་བྱ་ཤེས་བྱེད་ཅེས་པའི་ཚིགས་བཅད་གཅིག་གོ །གལ་ཏེ་ཆོས་ཅན་རང་ཉིད་ཀྱི་སྒྲུབ་བྱེད་མ་ཡིན་ན་མར་མེ་ཡང་རང་ཉིད་རང་ཉིད་ཀྱི་གསལ་བྱེད་མ་ཡིན་པར་འགྱུར་རོ་ཞེ་ན། མི་འདྲ་སྟེ་རྟགས་ནི་ལྐོག་ཏུ་མ་གྱུར་པའི་ལྐོག་གྱུར་སྒྲུབ་པ་ཡིན་ལ་འདིར་ནི་དེ་ལྟར་མ་ཡིན་པའི་ཕྱིར་རོ།

།གསུམ་པ་ལ་གཉིས་ཏེ་རང་བཞིན་གྱི་སྦྱོར་བ་སྤྱི་ལ་རྩོད་པ་སྤང་པ་དང་བྱེ་བྲག་འགའ་ཞིག་ལ་རྩོད་པ་སྤང་པའོ། །དང་པོ་ལ་གཉིས་ལས་རྩོད་པ་དགོད་པ་ནི་སྒྲ་ལ་སོགས་པའི་དངོས་པོ་ཀུན་ལ་ཆོས་མི་རྟག་པ་དང་བྱས་པ་ལ་སོགས་པ་དང༌། ཆོས་ཅན་སྒྲ་ལ་སོགས་པ་ལ་དབྱེ་བ་མེད་པའི་ཕྱིར་རང་བཞིན་གྱི་སྦྱོར་བ་ཀུན་ལ་བསྒྲུབ་བྱ་སྒྲུབ་བྱེད་ཐ་དད་མེད་པར་ཐལ་བའི་ཉེས་པ་འདི་མཚུངས་སོ་ཞེ་ན༑ གཉིས་པ་ལན་ལ་གཉིས་ལས་དང་པོ་མདོར་བསྟན་པ་ནི། མིན་ཞེས་པ་སྟེ་དངོས་པོ་ཐ་དད་མེད་ཀྱང་ལྡོག་པ་ཐ་དད་ཡོད་པའི་ཕྱིར་རོ་ཞེས་པ་ནི་ལྡོག་པ་ཞེས་པའི་རྐང་པ་ལྔའོ། །དེ་ལ་དེ་ཉིད་གཞན་ཉིད་འགོག་པར་འགྱུར་ཞེས་པ་ནི་རྟོགས་པ་ལ་སྣང་བ་དེ་ཉིད་དེ་གཅིག་བཀག་ནས་དུ་མར་ཡང་བློས་བྱེད་ལ་གཞན་ཉིད་ཅེས་པ་དུ་མ་བཀག་ནས་གཅིག་ཏུའང་བློས་བྱེད་དོ་ཞེས་པའི་དོན་ཏོ། །གཉིས་པ་དེའི་རང་བཞིན་རྒྱས་པར་བཤད་པ་ལ་གསུམ་ལས། དང་པོ་བསྒྲུབ་བྱ་སྒྲུབ་བྱེད་ཀྱི་ཐ་སྙད་བློ་ལ་སྣང་བ་ལ་བརྟེན་པ་ནི། དཔག་བྱ་ཞེས་པའི་ཚིགས་བཅད་གཅིག་སྟེ་རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་འདི་ཐམས་ཅད་ནི་བློ་ལ་ཡོད་པའི་ཆོས་དང་ཆོས་ཅན་གྱི་བྱེ་བྲག་དག་ཁོ་ནས་ཡིན་ནོ་ཞེས་པའི་བཤད་དེ། །གཉིས་པ་དེ་དོན་ལ་མི་འཁྲུལ་པའི་རྒྱུ་མཚན་ནི། བདག་ཉིད་ཇི་ལྟའི་ཞེས་པའི་ཚིགས་བཅད་གཅིག་སྟེ་བློ་ལ་གནས་པའི་གཞན་སེལ་ནི་དོན་གྱི་གཞན་སེལ་ལ་བརྒྱུད་ནས་བརྟེན་པའི་ཕྱིར་རོ། །ཞེས་པའི་དོན་ཏོ། །དེས་ན་ཀུན་རྗོབ་ཀྱི་སྣང་བ་ལ་ཐ་སྙད་སྣ་ཚོགས་ཡོད་ཀྱང་མི་སླུ་བ་མེད་ལ་དོན་དམ་པ་ལ་མི་སླུ་བ་ཡོད་ཀྱང་ཐ་སྙད་མེད་པས་སྐྱེས་བུ་འཇུག་པ་ལ་གཉིས་ཀ་དགོས་པ་ཡིན་ནོ། །གསུམ་པ་འདིར་མ་གྲུབ་པར་འཇོག་པའི་རྒྱུ་མཚན་ནི་འདི་ནི་ཐ་སྙད་ཅེས་པའི་ཚིགས་བཅད་གཅིག་སྟེ་བློ་ལ་སྣང་བའི་ཐ་དད་ཀྱང་མེད་པའི་ཕྱིར་རོ། །ཞེས་པའི་དོན་ཏོ། །གཉིས་པ་བྱེ་བྲག་འགའ་ཞིག་ལ་རྩོད་པ་སྤང་བ་ལ་གཉིས་ཏེ།

ཡང་དག་ལ་རྩོད་པ་སྤང་བ་དང༌། མ་ངེས་པ་ལ་རྩོད་པ་སྤང་བའོ། །དང་པོ་ནི་གལ་ཏེ་འདུས་བྱས་ནི་མི་རྟག་སྟེ་འདུས་བྱས་ཉིད་ཡིན་པའི་ཕྱིར་རོ། །ཞེས་པ་འདི་རྟགས་མ་ཡིན་པར་འགྱུར་ཏེ་ཆོས་ཅན་ཉིད་རྟགས་སུ་བརྗོད་པའི་ཕྱིར་རོ་ཞེ་ན། མ་ཡིན་ཏེ་འདུས་བྱས་ཀྱི་བྱེ་བྲག་ནི་ཆོས་ཅན་ཡིན་ལ་སྤྱི་ནི་རྟགས་ཡིན་པའི་ཕྱིར་རོ། །སྦྱི་དང་བྱེ་བྲག་ཡིན་པ་དེས་ན་བྱེ་བྲག་ཆོས་ཅན་དང་སྤྱི་རྟགས་སུ་བཀོད་པ་ནི་ལྡོག་པའི་ཆོས་ཐ་དད་ཡིན་པའི་ཕྱིར་རྟགས་དང་རྟགས་ཅན་དུ་རུང་བ་ཡིན་ཏེ། དཔེར་ན་རྩོལ་བ་ལས་བྱུང་བའི་སྒྲ་ནི་མི་རྟག་སྟེ་རྩོལ་བ་ལས་བྱུང་བ་ཉིད་ཡིན་པའི་ཕྱིར་རོ་ཞེས་པ་བཞིན་ནོ། །འོ་ན་འདིར་ཡང་དམ་བཅའ་བའི་ཕྱོགས་གཅིག་རྟགས་སུ་འགྱུར་ཏེ་རྟགས་རྩོལ་བྱུང་གིས་ཆོས་ཅན་ཁྱད་པར་དུ་བྱས་པའི་ཕྱིར་རོ་ཞེ་ན། འདིར་རྩོལ་བྱུང་ཕྱོགས་ཀྱི་ཡན་ལག་སྟེ་སྒྲའི་ཁྱད་པར་ཡིན་ཡང་ཆོས་ཅན་དང་རྟགས་ཐ་དད་མ་གྲུབ་པ་མིན་ཏེ་གནོད་མེད་ཕྱིར་ཞེས་པ་རྟགས་ནི་རྩོལ་བྱུང་གི་སྤྱི་ཡིན་ཆོས་ཅན་ནི་བྱེ་བྲག་ཡིན་པའི་ཕྱིར་རོ་ཞེས་པའི་དོན་ཏོ། །དཔེར་ན་གོང་བུ་འགའ་ཞིག་ལ་རྟར་ཐེ་ཚོམ་ཟ་བའི་ཚེ་གོང་བུ་རྭ་ཅན་འདི་ནི་རྟ་མ་ཡིན་ཏེ་རྭ་ཅན་ཉིད་ཡིན་པའི་ཕྱིར་རོ། །ཞེས་པ་བཞིན་ནོ་ཡང་ན་རྩོལ་བྱུང་དེ་བསྒྲུབ་བྱ་རྟོགས་པར་བྱེད་པའི་དུས་སུ་ཆོས་ཅན་གྱི་ཡན་ལག་མིན་ཏེ་རྩོལ་བྱུང་དེས་སྒྲའི་བྱེ་བྲག་གི་ཆོས་ཅན་དུ་རྟོགས་པར་བྱས་ནས་དེ་ཉིད་ཆོས་ཅན་ཡིན་པ་ལྡོག་པའི་ཕྱིར་ རོ། །དཔེར་ན་ལྷ་བྱིན་གྱི་ཁྱིམ་ཞེས་པ་ལྟར་ཆོས་ཅན་དེ་མཚོན་པར་བྱེད་པ་ཡིན་ནོ་ཞེས་པའི་དོན་ཏོ། །གཉིས་པ་ནི་སྒྲ་རྟག་སྟེ་མཉན་བྱ་ཡིན་པའི་ཕྱིར་རོ་ཞེས་པའི་ཚེ་ནའང་གཞི་རྟགས་ཐ་དད་མེད་པར་གྱུར་ཏེ་སྒྲ་ཉིད་མཉན་བྱ་ཡིན་པའི་ཕྱིར་རོ་ཞེ་ན་མ་ཡིན་ཏེ་སྒྲ་མ་ཡིན་པ་ལས་ལོག་པ་དང་མཉན་བྱ་མ་ཡིན་པ་ལས་ལོག་པའི་ལྡོག་པའི་ཆོས་ཐ་དད་པའི་ཕྱིར་ཁྱད་པར་མཉམ་བྱ་རྟགས་སུ་བཀོད་པ་ཡང་དམ་བཅའ་སྟེ་སྒྲ་དང་དོན་གཅིག་ཏུ་འཐད་པ་མ་ཡིན་ནོ།

།སྒྲ་ལ་སྒྲ་རྟགས་སུ་བཀོད་པ་ནི་དེ་ལྟ་མ་ཡིན་ཏེ་ལྡོག་པ་ཐ་དད་མེད་པའི་ཕྱིར་རོ། །གཉིས་པ་དངོས་ཀྱི་བརྗོད་བྱ་གཏན་ཚིགས་ཀྱི་རང་བཞིན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི་གཏན་ཚིགས་ཡང་དག་དང་ལྟར་སྣང་གི་རབ་ཏུ་དབྱེ་བའི་དོན་རྒྱ་ཆེན་པོ་མདོར་བསྡུས་པའི་སྒོ་ནས་ཀུན་ལས་བཏུས་པར་སློབ་དཔོན་གྱིས་གསུངས་པ་ཡིན་ནོ། །དེའི་དགོས་པ་ནི་བདེ་བླ་ཏུ་གཟུང་བ་གྲུབ་པར་བྱ་བའི་ཕྱིར་རོ། །ཇི་ལྟར་གསུངས་ན། རེ་ཞིག་མ་གྲུབ་པ་བོར་ཏེ་ཕྱོགས་ཆོས་ཡོད་པའི་ཡང་དག་དང་འགལ་བ་དང་མ་ངེས་པ་གསུམ་གྱི་རབ་ཏུ་དབྱེ་བའི་སྒོ་ནས་སོ། །གཉིས་པ་རྒྱས་པར་བཤད་པ་ལ་གཉིས་ཏེ། ཕྱོགས་ཆོས་ཀྱི་དོན་ངེས་པར་བྱ་བ་དང༌། དེ་ལ་བརྟེན་པའི་དབྱེ་བའི་དོན་ངེས་པར་བྱ་བའོ། །དང་པོ་ལ་གཉིས་ལས་དང་པོ་ཕྱོགས་ངོས་གཟུང་བ་ནི་དེ་ཚོགས་དོན་མ་ཡིན་ཏེ་རྟགས་ཀྱི་དུས་ན་དེ་མ་གྲུབ་པའི་ཕྱིར་རོ། གྲུབ་བསལ་བའི་ཆོས་གཞན་གཉིས་ཀྱང་མ་ཡིན་ཏེ་དེ་དག་ལ་ཤེས་འདོད་མེད་པའི་ཕྱིར་རོ། །དེས་ན་འདི་ལྟར་ཤེས་པར་འདོད་པའི་ཁྱད་པར་ཅན། །ཆོས་ཅན་ཆོས་ཀྱི་རང་བཞིན་ཉིད། །ཅེས་དང་བསྒྲུབ་བྱའི་ཆོས་ལ་ཐེ་ཚོམ་ནི། །ཟ་ན་ཆོས་ཅན་ཙམ་ཉིད་ཕྱོགས། །ཞེས་པས་ཤེས་འདོད་ཆོས་ཅན་ཕྱོགས་ཡིན་ཏེ་དེ་ལ་དེར་བཏགས་པའི་ཕྱིར་རོ། །འདིའི་རང་བཞིན་རྒྱས་པར་ནི་རིགས་པ་གྲུབ་པར་ཤེས་པར་བྱའོ། །གཉིས་པ་དེ་ལ་བརྟེན་པའི་ཆོས་ངོས་བཟུང་བ་ནི། གལ་ཏེ་རྟགས་ཆོས་ཅན་གྱིས་ཁྱད་པར་དུ་བྱས་ན་དཔེ་ལ་རྗེས་འགྲོ་མེད་པར་འགྱུར་ལ་མ་བྱས་ན་ཕྱོགས་ཀྱི་ཆོས་སུ་མི་རུང་ངོ་ཞེ་ན། འདིའི་ལན་ནི་ཆོས་ཅན་གྱིས་རྟགས་ཁྱད་པར་དུ་བྱས་མོད་རྗེས་འགྲོ་མེད་པར་མི་འགྱུར་ཏེ་མ་འབྲེལ་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར་རོ། །འོ་ན་སྒྲ་ལ་རྣམ་གཅོད་དུ་མ་ཡོད་དམ་ཞེ་ན། ཡོད་དོ་ཞེས་སྟོན་པ་ལ་གསུམ་ལས་དང་པོ་ངེས་གཟུང་སྦྱར་བའི་སྒྲའི་རྣམ་གཅད་ནི། ཆོས་ཀྱི་ཅེས་པ་སྟེ་འདིར་ཆོས་ནི་རྟགས་ཡིན་ལ་དེའི་ཚིག་ཕྲད་ནི་ངེས་པར་བཟུང་

བའོ། །ཚིག་ཕྲད་དེ་ཁྱད་པར་ཅན་ལ་སོགས་པ་སྦྱར་ས་ཐ་དད་ལ་སྦྱོར་བར་བྱེད་པའི་ཕྱིར་རྟགས་དེ་ཆོས་ཅན་དེ་ལ་མི་ལྡན་པ་དང་མི་མཐུན་ཕྱོགས་གཞན་ལ་ལྡན་པ་དང་དེ་ལ་ཤིན་ཏུ་མི་སྲིད་པ་སྟེ་རྣམ་པ་གསུམ་གཅོད་པར་བྱེད་དོ། །དེ་ཡང་རིམ་པ་བཞིན་ཆོས་ཆོས་ཅན་ལ་རྟགས་ཡོད་པ་ཁོ་ན་ཞེས་ཁྱད་པར་རྟགས་དང་ངེས་གཟུང་ལྷན་གཅིག་སྦྱར་ནས་བརྗོད་ན་མ་འབྲེལ་བ་གཅོད་པ་ཆོས་ཅན་ཁོ་ན་ལ་རྟགས་ཡོད་ཅེས་ཁྱད་པར་ཅན་ཆོས་ཅན་དང་ལྷན་གཅིག་བརྗོད་ན་གཞན་དང་ལྡན་པ་གཅོད་ཅིང་ཆོས་ཅན་ལ་རྟགས་སྲིད་པ་ཁོ་ན་ཞེས་བྱ་སྟེ་སྲིད་པ་དང་ལྷན་གཅིག་བརྗོད་ན་དེ་ལ་མི་སྲིད་པ་གཅོད་པར་བྱེད་པ་ཡིན་ནོ། །འདི་ལ་མ་འབྲེལ་རྣམ་གཅོད་ཀྱིས་ཁྱད་པར་དུ་བྱས་པས་སྐྱོན་གང་ཡང་མེད་དོ། །གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་ན་རྟགས་རྗེས་འགྲོ་མེད་པར་ཐལ་བ་དང༌། ཚིག་ཕྲད་ལ་ནུས་པ་ཐ་དད་ཀྱང་མེད་པ་ཐལ་བའི་ཕྱིར་རོ། །གཉིས་པ་ངེས་གཟུང་མ་སྦྱར་བའི་སྒྲའི་རྣམ་གཅད་ནི། གལ་ཏེ་ངེས་གཟུང་མ་སྦྱར་བར་ངེས་གཟུང་གི་དོན་རྟོགས་ནི་ཚིག་ཕྲད་དོན་མེད་དུ་འགྱུར་ལ་མི་རྟོགས་ན་ངག་བརྗོད་པ་དོན་མེད་དུ་ཐལ་བ་དང༌། ངག་ཐམས་ཅད་ངེས་གཟུང་ཅན་ཁོ་ན་བརྗོད་དགོས་པར་འགྱུར་རོ་ཞེ་ན། ངག་ཐམས་ཅད་ལ་དངོས་སུ་ངེས་གཟུང་དེ་སྦྱར་བ་མེད་ཀྱང་ངེས་གཟུང་དེའི་དོན་ནི་རྟོགས་པར་འགྱུར་ཏེ་དེ་ལྟར་བརྗོད་པར་འདོད་པའི་ཀུན་སློང་ལས་སྐྱེས་པའི་སྒྲ་ཡིན་པའི་ཕྱིར་རོ། །བརྗོད་འདོད་ངེས་པའི་རྒྱུ་ཡིན་ཞིང༌། །བརྡ་ནི་དེ་ཡི་གསལ་བྱེད་ཡིན། །ཞེས་པ་ལྟར་ན། དེ་ཡང་གང་གི་ཕྱིར་ཞེ་ན་ངག་བརྗོད་པ་ཐམས་ཅད་ཀྱི་འབྲས་བུའམ་དགོས་པ་ནི་བཟློག་ཕྱོགས་རྣམ་པར་གཅོད་པ་ཙམ་ཡིན་པའི་ཕྱིར་ཏེ། ངག་གི་རྣམ་གཅོད་འབྲས་ཅན་ཏེ། །འགར་ཡང་དངོས་པོའི་ཡུལ་ཅན་མིན། ཁོ་ནའི་སྒྲ་སྦྱར་མེད་པར་ཡང༌། །ཚིག་རྣམས་ཀྱིས་ནི་རྟོགས་པར་འགྱུར། །ཞེས་པ་ལྟར་རོ། །དེ་དག་གི་དཔེ་གསུམ་ནི་རིམ་པ་ལྟར་ནག་པ་ཞེས་པ་ལ་སོགས་པའི་རྐང་པ་གསུམ་མོ།

། གལ་ཏེ་ནག་པ་འཕོང་སྐྱེན་པ་ཁོ་ན་འོ་ཞེས་བརྗོད་པའི་ཚེ་འཕོང་སྐྱེན་པ་གཞན་ལ་ཡོད་པ་དང་དེ་ཉིད་ཀྱི་དཔའ་བ་ལ་སོགས་པའི་ཡོན་ཏན་མི་གཅོད་པ་ཇི་ལྟར་ཡིན་ཞེ་ན། ནག་པ་འཕོང་སྐྱེན་པ་ཉིད་དོ་ཞེས་བརྗོད་པའི་ཚེ་སྐབས་དེར་ཡང་འཕོང་སྐྱེན་པའི་ཟླ་བོ་མི་རྐྱེན་རྣམ་པར་གཅོད་པའི་དོན་རྣམས་ཁོ་ན་རྟོགས་པར་འགྱུར་ཏེ་ནག་པ་འཕོང་སྐྱེན་ནམ་མི་སྐྱེན་སྙམ་དུ་ཐེ་ཚོམ་ཟ་ནས་འདྲི་བའི་ཚེ་འཕོང་མི་སྐྱེན་པ་དེའི་འགལ་ཟླ་ཡིན་པའི་ཕྱིར་རོ། །ངག་གིས་ཉན་པ་པོའི་ཐེ་ཚོམ་མི་སེལ་ན་ངག་བརྗོད་པ་དོན་མེད་དུ་འགྱུར་བའི་ཕྱིར་རོ། །གཞན་ཡང་འཇིག་རྟེན་ན་འདོད་པས་དམིགས་པའི་ཟླ་པོ་གང་ཡིན་པ་དེ་ཉིད་རྣམ་པར་གཅོད་པ་ཡིན་གྱི་གཞན་ནི་མ་ཡིན་ནོ་ཞེས་དེ་ལྟར་གྲགས་པའི་ཕྱིར་དང༌། འགལ་ཟླ་མི་གཅོད་ན་ཚིག་ཕྲད་དོན་མེད་དུ་འགྱུར་བས་དེས་འགལ་ཟླ་གཅོད་ནུས་པའི་ཕྱིར་དང༌། སྒྲས་དོན་གོ་བ་ནི་དེ་ལྟར་བརྗོད་པར་འདོད་པའི་རྗེས་སུ་འབྲང་བ་ཡིན་པའི་ཕྱིར་རོ། ། དེས་ན་སྒྲ་ནི་སྒྲོན་མ་ལྟར་རང་རང་གི་ངོ་བོ་ཡོད་པ་ཙམ་གྱིས་དོན་གསལ་བར་བྱེད་པ་མ་ཡིན་ཏེ་ནོར་བའི་སྒྲ་བཞིན་ནོ། །གསུམ་པ་དེ་དག་གི་དོན་བསྡུ་བ་ནི། དེས་ན་མི་ལྡན་ཞེས་པའི་ཚིགས་བཅད་གཅིག་གོ ། གཉིས་པ་དབྱེ་བའི་དོན་ལ་གསུམ་སྟེ་གང་ལ་དབྱེ་བའི་གཞི་དང༌། ཇི་སྙེད་དབྱེ་བའི་གྲངས་དང༌། དེ་ལྟར་ཕྱེ་བའི་དགོས་པའོ། །དང་པོ་ནི་རྟགས་སུ་བཀོད་པ་ཙམ་ལ་དབྱེ་བ་མ་ཡིན་གྱི་ཕྱོགས་ཆོས་ཡོད་པ་གཞིར་བྱས་པ་ཡིན་ཏེ། ཀུན་ལས་བཏུས་ལས་གང་ཕྱིར་གཏན་ཚིགས་དག་དང་ནི། །དེ་སྣང་ཕལ་ཆེར་ཕྱོགས་ཆོས་ཉིད། །དེས་ན་གཏན་ཚིག་ལྟར་སྣང་གི །སྔོན་དུ་དེ་དབྱེ་བསྟན་པ་བྱ། །ཞེས་གསུང་པའི་ཕྱིར་རོ། །གཉིས་པ་ལ་བཞི་སྟེ་དབྱེ་བའི་ངོ་བོ་དཔེར་བརྗོད་པ་དང༌། ཡུལ་གང་ལ་སྟོས་ནས་དབྱེ་བ་དང༌། དེ་ལ་རྩོད་པ་སྤང་བ་དང་ངེས་པ་བསམ་པའོ། །དང་པོ་ནི་ཕྱོགས་ཆོས་མཐུན་ཕྱོགས་ཡོད་མེད་དང༌།

།རྣམ་གཉིས་རེ་རེ་དག་ལ་ཡང༌། །རྣམ་གསུམ་མི་མཐུན་ཕྱོགས་ལ་ཡང༌། །ཡོད་མེད་རྣམ་པ་གཉིས་ཕྱིར་རོ། །ཞེས་ པའོ། །དེ་ལ་ཕྱོགས་ཆོས་ཡོད་པ་དེ་ཉིད་གཞིར་བྱས་པ་ལ་མཐུན་ཕྱོགས་ལ་ལྟོས་ནས་གསུམ་དུ་འགྱུར་ཏེ། རྟགས་དེ་མཐུན་ཕྱོགས་ལ་ཡོད་པ་དང་མེད་པ་དང་གཉིས་ཀའོ། །དེ་དག་རེ་རེ་གཞིར་བྱས་པ་ལ་མི་མཐུན་ཕྱོགས་ལ་ལྟོས་ན་གསུམ་གསུམ་དུ་འགྱུར་ཏེ་འདི་ལྟར། །མཐུན་ཕྱོགས་ལ་ཡོད་པ་དེ་ཉིད་ལ་མི་མཐུན་ཕྱོགས་ལ་ཡོད་པ་དང་མེད་པ་དང་གཉིས་ཀ་སྟེ་གསུམ་མོ། །དེ་བཞིན་དུ་མཐུན་ཕྱོགས་ལ་མེད་པ་ལའང་གསུམ་དང༌། གཉིས་ཀ་ལའང་གསུམ་སྟེ་དེ་ལྟར་ དགུའོ། །དེ་དག་དཔེར་བརྗོད་པ་ཡང༌། །གཞལ་བྱ་ཡིན་པའི་ཕྱིར་རྟག་གོ །བྱས་པའི་ཕྱིར་མི་རྟག་གོ །མི་རྟག་པའི་ཕྱིར་རྩོལ་པ་ལས་བྱུང་བའོ། །བྱས་པའི་ཕྱིར་རྟག་གོ །མཉན་བྱ་ཡིན་པའི་ཕྱིར་རྟག་གོ །རྩོལ་པ་ལས་བྱུང་བའི་ཕྱིར་རྟག་གོ ། མི་རྟག་པའི་ཕྱིར་རྩོལ་བ་ལས་མ་བྱུང་བའོ༌། རྩོལ་བ་ལས་བྱུང་བའི་ཕྱིར་མི་རྟག་གོ །རེག་བྱ་མ་ཡིན་པའི་ཕྱིར་རྟག་གོ་ཞེས་པ་ལྟ་བུའོ། །ཆོས་ཅན་ནི་ཕལ་ཆེར་སྒྲ་ཡིན་ནོ། །དེ་དག་རྟོགས་སླ་བའི་ཕྱིར་བསྡུས་ན་གཞལ་བྱ་བྱས་དང་མི་རྟག་དང༌། བྱས་དང་མཉན་བྱ་རྩོལ་བྱུང་དང༌། །མི་རྟག་རྩོལ་བྱུང་རེག་མིན་ཏེ། །དགུ་པོ་འདི་དག་རྟག་སོགས་ལའོ། །ཞེས་པ་ནི་རྟགས་དགུ་བསྡུས་པའོ། རྟག་དང་མི་རྟག་རྩོལ་བྱུང་དང༌། །བར་དུ་རྟག་པ་གསུམ་དག་དང༌། །རྩོལ་བྱུང་མིན་པ་མི་རྟག་ རྟག །བསྒྲུབ་བྱེད་གཞལ་བྱ་ཉིད་སོགས་ཡིན། །ཞེས་པ་ནི་བསྒྲུབ་བྱ་དགུ་བསྡུས་པའོ། །གཉིས་པ་ནི་ཕྱོགས་གཉིས་ལ་ལྟོས་ནས་དགུར་ཕྱེ་བ་ཡིན་ནོ། །འོ་ན་ཕྱོགས་གཉིས་པོ་ཇི་ལྟ་བུ་ཞེ་ན་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པ་ཐམས་ཅད་མཐུན་ཕྱོགས་ཡིན་ལ་བསྒྲུབ་བྱའི་ཆོས་ཀྱིས་སྟོང་པ་ཐམས་ཅད་ནི་མི་མཐུན་པའི་ཕྱོགས་ཡིན་ནོ། །གསུམ་པ་ནི་བསྒྲུབ་བྱའི་ཆོས་ཀྱིས་སྟོང་པ་མི་མཐུན་ཕྱོགས་ཡིན་ན་དེ་དངོས་མེད་དུ་འགྱུར་ཏེ་མེད་དགག་ཡིན་པའི་ཕྱིར་རོ།

།འདོད་ན་དེ་ལ་རྟགས་མེད་དོ་ཞེས་དགག་ཏུ་མི་རུང་བར་འགྱུར་ཏེ་མེད་པ་ནི་དགག་གཞིར་མི་འཐད་པའི་ཕྱིར་རོ་ཞེ་ན། འོ་ན་མི་མཐུན་ཕྱོགས་ལ་རྟགས་ཡོད་པར་འགྱུར་ཏེ་དགག་པ་བཀག་པ་ནི་སྒྲུབ་པའི་རང་བཞིན་ཡིན་པའི་ཕྱིར་རོ། །ཡང་མི་མཐུན་ཕྱོགས་ལ་རྟགས་ཡོད་དོ་ཞེས་བརྗོད་དུ་མི་རུང་པར་འགྱུར་ཏེ་དེ་དངོས་མེད་ཡིན་པའི་ཕྱིར་རོ་ཞེ་ན་མ་གྲུབ་སྟེ། མཐུན་ཕྱོགས་དང་འགལ་བ་དང་དེ་ལས་གཞན་པ་ཡང་མི་མཐུན་ཕྱོགས་ཡིན་པའི་ཕྱིར་རོ། །འདིར་གཞན་པ་མི་མཐུན་ཕྱོགས་ནི་བསྒྲུབ་བྱའི་ཆོས་ལས་གཞན་པའི་ཆོས་དང་ལྡན་པ་ཙམ་ནི་མ་ཡིན་ཏེ། མཐུན་ཕྱོགས་མི་སྲིད་པར་འགྱུར་བའི་ཕྱིར་རོ། །འདི་ལྟར་སྒྲ་མི་རྟག་པར་སྒྲུབ་པའི་མཐུན་དཔེ་བུམ་པ་ལ་སོགས་པའང་མིག་གི་གཟུང་བྱ་ལ་སོགས་པའི་ཆོས་གཞན་དང་ལྡན་པའི་ཕྱིར་རོ། །མདོར་ན་བསྒྲུབ་བྱའི་ཆོས་དང་ལྡན་ན་ཆོས་གཞན་དང་ལྡན་ཡང་དེ་མཐུན་ཕྱོགས་ཡིན་ལ་བསྒྲུབ་བྱའི་ཆོས་ཀྱིས་སྟོང་ན་ཆོས་གཞན་དང་མི་ལྡན་ཡང་མི་མཐུན་ཕྱོགས་ཡིན་ནོ་ཞེས་པའི་དོན་ཏོ། །བཞི་པ་ནི་ཕྱོགས་ཆོས་ལ་སོགས་པ་དེ་དག་ཡོད་པ་ཙམ་གྱིས་ཆོག་གམ་ངེས་པ་དགོས་ཞེ་ན། ཡང་དག་དང་འགལ་བ་ལ་ངེས་པ་དགོས་ཏེ་ཡང་དག་ལ་ཚུལ་གསུམ་ལ་ཐེ་ཚོམ་ཟ་བའམ་ཕྱིན་ཅི་ལོག་ཏུ་ངེས་ནས་འདོད་པའི་དོན་བསྒྲུབ་པར་མི་ནུས་པའི་ཕྱིར་དང༌། འགལ་བ་ལ་མི་འདོད་པའི་དོན་བསྒྲུབ་པ་ལ་ཚུལ་གསུམ་མ་ངེས་ན་དེ་རྟོགས་པར་མི་ནུས་པའི་ཕྱིར་རོ། །མ་ངེས་པ་ལ་ནི་དེའི་ཡན་ལག་ངེས་པ་མི་དགོས་ཏེ་ཕྱོགས་གཉིས་ཀ་ལ་མཐོང་ན་ཐུན་མོང་གི་མ་ངེས་པར་འགྱུར་བའི་ཕྱིར་དང༌། གཉིས་ཀ་ལ་མ་མཐོང་ན་ཐུན་མོང་མ་ཡིན་པའི་མ་ངེས་པར་འགྱུར་བའི་ཕྱིར་དང༌། གང་རུང་གཅིག་ལ་མཐོང་ཡང་གང་རུང་གཅིག་ལ་ཐེ་ཚོམ་ཟ་ན་ཡང་མ་ངེས་པར་འགྱུར་བའི་ཕྱིར་རོ། །གསུམ་པ་དེ་ལྟར་ཕྱེ་བའི་དགོས་པ་ལ་གསུམ་སྟེ་དགོས་པ་མདོར་བསྟན་པ་དང་རྒྱས་པར་བཤད་པ་དང་མ་དམིགས་པའི་དཔེར་བརྗོད་མི་སྟོན་པའི་འཐད་པའོ།

།དང་པོ་ནི་རང་བཞིན་བྱས་པ་དང་འབྲས་བུ་རྩོལ་བྱུང་གཉིས་རང་གི་རང་བཞིན་དང་རྒྱུ་གཉིས་སྒྲུབ་ན་རྟགས་ཡིན་ནོ་ཞེས་བསྒྲུབ་པར་བྱ་བའི་དོན་དུ་སྒྲ་མི་རྟག་སྟེ་བྱས་པའི་ཕྱིར་དང༌། བརྩལ་མ་ཐག་ཏུ་འབྱུང་བའི་ཕྱིར་རོ་ཞེས་པའི་གཏན་ཚིགས་གཉིས་བསྟན་ཏོ། །ཡང་བྱས་པ་དང་རྩོལ་བྱུང་གཉིས་ཀྱི་རང་གི་རང་བཞིན་དང་རྒྱུ་འགོག་ན་འགལ་བ་ཡིན་ནོ་ཞེས་གྲུབ་པར་བྱ་བའི་དོན་དུ་སྒྲ་རྟག་སྟེ་བྱས་པའི་ཕྱིར་དང་བརྩལ་མ་ཐག་ཏུ་འབྱུང་བའི་ཕྱིར་རོ་ཞེས་པའི་བཟློག་པ་སྟེ་འགལ་བ་གཉིས་བསྟན་ཏོ། །ཡང་བྱེ་བྲག་པ་ན་རེ་རྟགས་ལ་ཚུལ་གསུམ་ཚང་བ་མི་དགོས་ཏེ། རྗེས་འགྲོ་མེད་ཀྱང་ལྡོག་པ་རྐྱང་པ་ཅན་དང་ལྡོག་པ་མེད་ཀྱང་རྗེས་འགྲོ་རྐྱང་པ་ཅན་གྱིས་འདོད་པའི་དོན་སྒྲུབ་ནུས་སོ་ཞེས་པའི་རྩོད་པ་བཟློག་པའི་ཕྱིར་ཁྱད་པར་མཉན་བྱ་ཡིན་པའི་ཕྱིར་རོ། །ཞེས་པ་དང་སྤྱི་གཞལ་བྱ་ཡིན་པའི་ཕྱིར་རོ་ཞེས་པ་གཉིས་བསྟན་ཏོ། །སྦྱོར་བ་ལྷག་མ་གསུམ་ནི་རྟགས་ཀྱི་ལྡོག་པའི་ཁྱབ་པ་གཙོ་བོ་སྟོན་པའི་སྒྲུབ་བྱེད་ཡིན་ཏེ་འདི་ལྟར་ཁ་ཅིག་ན་རེ་རྟགས་ལ་རྗེས་འགྲོ་ཡོད་པ་ཙམ་གྱིས་ཆོག་གོ་ཞེས་ཟེར་རོ། །དེ་ལྟར་ན་སྒྲ་ནི་རྩོལ་བྱུང་མ་ཡིན་ཏེ་མི་རྟག་པའི་ཕྱིར་རོ་ཞེས་པ་འདི་རྟགས་སུ་འགྱུར་ཏེ་མཐུན་ཕྱོགས་གློག་ལ་སོགས་པ་ལ་མི་རྟག་པ་ཉིད་ཀྱི་རྟགས་ཡོད་པའི་ཕྱིར་རོ། ཁ་ཅིག་ན་རེ་དེ་ནི་མི་རྟག་པ་མ་ཡིན་ཏེ་དེ་མི་མཐུན་ཕྱོགས་ལས་ལྡོག་པ་མེད་པ་ཉིད་ཀྱིས་རྗེས་འགྲོ་འབའ་ཞིག་པ་ཡིན་པའི་ཕྱིར་རོ། །དེས་ན་རྗེས་སུ་འགྲོ་ལྡོག་ཆ་མཉམ་པ་རྟགས་ཡིན་ནོ་ཞེ་ན། འོ་ན་སྒྲ་ནི་རྟག་སྟེ་ལུས་ཅན་མ་ཡིན་པའི་ཕྱིར་རོ། །ཞེས་པ་འདི་རྟགས་སུ་འགྱུར་ཏེ་མཐུན་ཕྱོགས་མི་མཐུན་ཕྱོགས་གཉིས་ཀ་ལ་ཆ་གཉིས་སུ་ཡོད་པའི་ཕྱིར་རོ། ཁ་ཅིག་ན་རེ་དེ་ཡང་རྟགས་མ་ཡིན་ཏེ་མཐུན་ཕྱོགས་ཐམས་ཅད་ལ་ཁྱབ་པར་མེད་པས་ན་རྗེས་འགྲོ་གཙོ་ཆེ་བ་མ་ཡིན་པའི་ཕྱིར་རོ་ཞེས་ཟེར་རོ།

།འོ་ན་སྒྲ་ནི་རྩོལ་བྱ་ཡིན་ཏེ་མི་རྟག་པའི་ཕྱིར་རོ་ཞེས་པ་འདི་གཏན་ཚིགས་སུ་འགྱུར་ཏེ་མཐུན་ཕྱོགས་ཐམས་ཅད་ལ་ཁྱབ་ཅིང་མི་མཐུན་ཕྱོགས་ལ་ཆ་གཉིས་སུ་འཇུག་པའི་ཕྱིར་རོ། ། གལ་ཏེ་དེ་ཡང་རྟགས་མ་ཡིན་ཏེ་མི་མཐུན་ཕྱོགས་ཐམས་ཅད་ལས་ལྡོག་པ་མེད་པའི་ཕྱིར་རོ་ཞེ་ན། འོ་ན་མི་མཐུན་ཕྱོགས་མཐའ་དག་ལས་ལྡོག་པ་གོ་བྱེད་དུུ་ འགྱུར་ཏེ་རྗེས་འགྲོ་ཡོད་ཙམ་དང་རྗེས་སུ་འགྲོ་ལྡོག་ཆ་མཉམ་པ་དང་རྗེས་འགྲོ་སྟོབས་ཆེ་བའང་སྒྲུབ་བྱེད་མ་ཡིན་པའི་ཕྱིར་རོ། །དེས་ན་གསུམ་པོ་དེ་ནི་ལྡོག་པ་གཙོ་བོར་སྒྲུབ་པའི་ཐབས་ཡིན་ནོ། །གཉིས་པ་ལ་གཉིས་ཏེ། སྦྱོར་བ་དང་པོ་བཞི་སྨོས་པའི་དགོས་པ་དང༌། ཁྱད་པར་དང་སྤྱི་སྨོས་པའི་དགོས་པ་རྒྱས་པར་བཤད་པའོ། །དང་པོ་ལ་གསུམ་སྟེ་འབྲས་བུ་ལ་རྩོལ་བྱུང་དཔེར་བརྗོད་པའི་དགོས་པ་དང༌། རང་བཞིན་ལ་བྱས་པ་དཔེར་བརྗོད་པའི་དགོས་པ་དང༌། གཉིས་ཀ་བསྟན་པའི་དགོས་པའོ། །དང་པོ་ལ་གསུམ་ལས། འབྲས་བུ་མཐུན་ཕྱོགས་ལ་མ་ཁྱབ་པར་བསྟན་པ་ནི། གལ་ཏེ་བྱས་པ་རང་བཞིན་དང་རྩོལ་བྱུང་འབྲས་རྟགས་སུ་མི་འཐད་དེ་དེ་ལས་བཟློག་པར་ཡང་བརྗོད་མི་ནུས་པའི་ཕྱིར་རོ་ཞེ་ན། མ་ཡིན་ཏེ་རྩོལ་བྱུང་ལ་འབྲས་རྟགས་ཀྱི་མཚན་ཉིད་དང༌། བྱས་པ་ལ་རང་བཞིན་གྱི་མཚན་ཉིད་ཡོད་པའི་ཕྱིར་རོ། །འདི་ལྟར་རང་བཞིན་གྱིས་མཐུན་ཕྱོགས་ཐམས་ཅད་ལ་ཁྱབ་པ་ཡིན་ཏེ་རང་བཞིན་དང་རང་བཞིན་ཅན་ཁྱབ་མཉམ་པའི་ཕྱིར་རོ། །རང་བཞིན་ལས་གཞན་པའི་འབྲས་བུ་ནི་གོ་བྱ་མཐུན་ཕྱོགས་ཐམས་ཅད་ལ་ཁྱབ་པར་ཡོད་པ་མིན་ཏེ་སྤྱི་རྒྱུ་ཙམ་ནི་འབྲས་བུ་སྐྱེད་པ་ལ་འཁྲུལ་པ་སྲིད་པའི་ཕྱིར་རོ། །དེའི་ཕྱིར་འབྲས་བུ་ནི་རྒྱུ་ལ་ཡོད་མེད་གཉིས་སུ་འཇུག་པ་ཡིན་ལ་རྩོལ་བྱུང་ཡང་ཡོད་མེད་གཉིས་སུ་འཇུག་པའི་ཕྱིར་འབྲས་རྟགས་ཡིན་ནོ། །གཉིས་པ་རྩོལ་བྱུང་འབྲས་རྟགས་སུ་བསྒྲུབ་པ་ནི། འོ་ན་བརྩོལ་མ་ཐག་ཏུ་བྱུང་བའི་ཤེས་པ་རྒྱུ་སྒྲ་མི་རྟག་པའི་འབྲས་བུ་ཡིན་ནོ་ཞེས་བྱ་བར་ཇི་ལྟར་འགྲུབ་སྟེ་རྩོལ་བ་ལ་འབྲས་བུ་དུ་མ་ཡོད་པའི་ཕྱིར་རོ།

།འདི་ལྟར་རྩོལ་བས་སྔར་ཡོད་གསལ་བར་བྱེད་པའང་ཡོད་དེ་སྒྲོན་མ་འདེགས་པའི་རྩོལ་བ་ལས་བུམ་པ་གསལ་བ་བཞིན་ནོ། །རྩོལ་བས་སྔར་མེད་པ་སྐྱེད་པའང་ཡོད་དེ་རྫ་མཁན་གྱི་འཁོར་ལོས་བསྐོར་བའི་རྩོལ་བ་ལས་བུམ་པ་སྐྱེ་བ་བཞིན་ནོ། །འདིར་སྒྲ་ནི་རྟག་པ་ཡིན་ཏེ་དེ་ཤེས་པའི་ཕྱིར་རོ། །རྩོལ་བ་ལས་བྱུང་བ་ནི་སྒྲ་རྩོལ་བས་གསལ་བར་བྱས་པ་ཡིན་ལ་གསལ་བ་ཡང་དེ་དམིགས་པ་ལས་གཞན་མ་ཡིན་ནོ་ཞེ་ན། འདིར་རྩ་བའི་རྟགས་དགོད་པ་ནི། གང་བརྩལ་མ་ཐག་ཏུ་འབྱུང་བའི་ཤེས་པ་དེ་ནི་རྒྱུ་མི་རྟག་པའི་འབྲས་བུ་ཡིན་ཏེ་བུམ་འཛིན་བཞིན། རྔ་སྒྲ་འཛིན་པའི་ཤེས་པ་ཡང་བརྩལ་མ་ཐག་ཏུ་འབྱུང་བ་ཡིན་ནོ་ཞེས་པའོ། །གལ་ཏེ་བརྩལ་མ་ཐག་ཏུ་འབྱུང་ཡང་ཉན་ཤེས་དེ་སྒྲ་རྟག་པའི་ཡུལ་ཅན་དུ་ཅི་འགལ་ཞེ་ན། འོ་ན་རྩོལ་བའི་སྔ་རོལ་ནས་ཡོད་པའི་སྒྲ་རྟག་པའི་ཡུལ་ཅན་ཡིན་པའི་ཕྱིར་ཉན་པའི་ཤེས་པ་ནི་རྔ་ལྡིང་བསྣུན་པ་ལ་སོགས་པ་རྩོལ་བ་བྱས་མ་ཐག་ཏུ་འབྱུང་བར་ངེས་པ་མིན་པར་འགྱུར་རོ། ། གལ་ཏེ་མ་ངེས་ཏེ་རྩོལ་བས་སྒྲ་རྟག་པ་འཛིན་པའི་འགལ་རྐྱེན་སེལ་བ་དང་མཐུན་རྐྱེན་སྒྲུབ་པར་བྱེད་པའི་ཕྱིར་རོ་ཞེ་ན་མ་ཡིན་ཏེ་འགལ་རྐྱེན་དེ་སྒྲིབ་བྱེད་ལ་རྩལ་བ་དེ། །རྣམ་ཀུན་ཉེར་སྤྱོར་མེད་ཕྱིར་རོ། །ཞེས་སྦྱར་རོ། །འདི་ལྟར་སྒྲ་རྟག་པ་ལ་སྒྲིབ་པ་བྱེད་པ་མི་སྲིད་ལ་གལ་ཏེ་སྲིད་དུ་ཆུག་ཀྱང་མི་འཐད་དེ་སྒྲིབ་པས་སྒྲའི་ནུས་པ་ཉམས་པར་མ་བྱས་ན་དེས་ཉན་ཤེས་སྐྱེད་པ་བཟློག་མི་ནུས་ལ་ཉམས་པར་བྱས་ན་དེ་རྟག་པར་མི་རུང་པའི་ཕྱིར་རོ། །དེ་བཞིན་དུ་རྩོལ་བས་དབང་པོ་ལ་ཉེ་བར་སྦྱོར་བའམ་ཡིན་ཏེ་རྩོལ་བས་དབང་པོ་ལ་ཕན་བཏགས་པའི་ཚེ་སྒྲ་དེས་ཉན་ཤེས་སྐྱེད་ལ་མ་བཏགས་པའི་ཚེ་ཉན་ཤེས་མི་སྐྱེད་ན་སྒྲ་དེ་མི་རྟག་པར་ཐལ་པའི་ཕྱིར་རོ། །རྩོལ་བས་སྒྲ་ལ་ཕན་འདོགས་པའང་མི་འཐད་དེ་སྒྲ་དེ་མི་རྟག་པར་ཐལ་བའི་ཕྱིར་རོ། །གཞན་ཡང་རྩོལ་བ་སྔ་མས་སྒྲ་ཐམས་ཅད་གསལ་བར་བྱས་པའི་ཕྱིར་རྩོལ་བ་ལ་ཕྱི་མ་དོན་མེད་དུ་འགྱུར་ལ་དེ་ལྟར་ན་རྔ་སྒྲ་འབྱིན་པའི་རྩོལ་བ་མེད་པར་ཡང་དེ་ཐོས་པར་འགྱུར་རོ།

།གསུམ་པ་དེའི་དོན་བསྡུ་བ་ནི་རྐྱེན་ལ་མི་ལྟོས་པའི་སྒྲ་རྟག་པས་འབྲས་བུ་ཉན་ཤེས་རེས་འགའ་མི་སྐྱེད་པ་འགལ་ཞེས་པ་ནི་ལྟོས་པ་མེད་པ་ཞེས་པའི་རྐང་པ་གཉིས་སོ། །དེས་ན་རྩོལ་བའི་ཤེས་པ་འདི་འདྲ་ནི་རྒྱུ་སྒྲ་རེས་འགའ་བའི་འབྲས་བུ་གྲུབ་པར་འགྱུར་བས་སྒྲ་མི་རྟག་པ་དེའི་རྟགས་ཡིན་ནོ་ཞེས་སྦྱར་རོ། །གཉིས་པ་རང་བཞིན་ལ་བྱས་པ་དཔེར་བརྗོད་པའི་དགོས་པ་ལ་གསུམ་ལས་དང་པོ་རང་བཞིན་ཡང་མཐུན་ཕྱོགས་ལ་ཆ་གཉིས་སུ་འཇུག་པའི་དོགས་པ་བཟློག་པའི་དགོས་པ་ནི། འདིར་བྱས་པའི་རྟགས་རང་བཞིན་གྱི་རྟགས་ཀྱི་དཔེར་བརྗོད་དུ་བསྟན་པ་ནི་མི་རིགས་ཏེ་རྩོལ་བྱུང་འདི་ཉིད་ཀྱིས་རང་བཞིན་རྟགས་ཀྱི་དཔེར་བརྗོད་ཀྱང་གྲུབ་པའི་ཕྱིར་རོ། །འདི་ལྟར་རྩོལ་བྱུང་རང་བཞིན་གྱི་རྟགས་ཡིན་པར་ནི་རྒོལ་བ་ཀུན་ལ་མཐུན་ལ་འབྲས་བུའི་རྟགས་ཡིན་པར་ནི་ད་ལྟ་ཉིད་དུ་བསྒྲུབ་པའི་ཕྱིར་རོ། །དེས་ན་དཔེ་གཅིག་གིས་ཆོག་པ་ལ་གཉིས་བསྟན་པར་མི་རིགས་སོ་ཞེ་ན། འདི་ཉིད་ཀྱིས་ནི་ཞེས་པ་སྟེ་དེ་ལྟར་གྲུབ་ཀྱང་དཔེར་བརྗོད་ཐ་དད་བྱས་པའི་དགོས་པ་ནི། འབྲས་དང་ལྷན་གཅིག་བསྟན་ཞེས་པ་རྩོལ་བྱུང་འདི་མཐུན་ཕྱོགས་ལ་མ་ཁྱབ་པའི་འབྲས་རྟགས་སུ་བསྟན་པས་རང་བཞིན་གྱི་རྟགས་ཐམས་ཅད་ཀྱང་མཐུན་ཕྱོགས་ལ་མ་ཁྱབ་པ་ཁོ་ནའོ་སྙམ་པའི་ལོག་རྟོག་སྐྱེའོ། །དེ་བཟློག་པའི་ཕྱིར་རང་བཞིན་གྱི་རྟགས་ཐམས་ཅད་ནི་རྩོལ་བྱུང་དེ་འདྲར་མཐུན་ཕྱོགས་ལ་མ་ཁྱབ་པར་ཤེས་པར་མི་འགྱུར་བར་བྱ་བའི་དོན་དུ་ཁྱབ་པའི་བྱས་པ་བསྟན་པའོ། །གཉིས་པ་དེ་སྐབས་འདིར་བསྟན་པའི་དགོས་པ་ནི། རྟགས་འདི་དག་གི་མཚན་ཉིད་རང་དོན་དུ་བཤད་ཟིན་ཀྱང་དོན་དེ་ཉིད་རྒོལ་བས་ཕྱིར་རྒོལ་ལ་གཏན་ཚིགས་བརྗོད་པའི་དབང་དུ་བྱས་ནས་བརྗོད་པ་ཕྱིན་ཅི་མ་ལོག་པར་རྟོགས་པའི་དོན་དུ་འདིར་རྟགས་ཀྱི་རབ་ཏུ་དབྱེ་བ་ཙམ་ཞིག་བཤད་དེ་ཇི་སྐད་དུ། དེ་ལ་རིགས་མཐུན་ལ་ཡོད་དང༌། །ནམ་གཉིས་མེད་ལ་མེད་གང་ཡིན།

།དེ་ནི་གཏན་ཚིགས་དེ་ལས་བཟློག །འགལ་བ་གཞན་ནི་མ་ངེས་ཉིད། །ཅེས་པ་ལྟར་རོ། ། མཚན་ཉིད་ཚུལ་གསུམ་ལ་ནི་ཐ་དད་མེད་དོ། །གསུམ་པ་རྩོལ་བྱུང་གི་དགོས་པ་གཞན་བསྟན་པ་ནི། འདིར་འབྲས་བུའི་རྟགས་ཀྱི་དཔེར་རྩོལ་བྱུང་བསྟན་པར་མི་རིགས་ཏེ་དེ་འབད་པས་སྒྲ་མི་རྟག་པའི་འབྲས་བུར་བསྒྲུབ་དགོས་པའི་ཕྱིར་རོ། །དེས་ན་དུ་བ་ལ་སོགས་པ་རྩོད་པ་མེད་པ་དཔེར་དགོད་པར་རིགས་སོ་ཞེ་ན། མ་ཡིན་ཏེ་དགོས་པ་གཞན་ཡོད་པའི་ཕྱིར་རོ། །འདི་ལྟར་རྩོལ་བྱུང་དཔེར་བསྟན་པ་དེས་སྐབས་འདིར་འབྲས་བུ་རྟགས་སུ་བསྟན་པ་ཉིད་ཀྱིས་མཐུན་ཕྱོགས་གཅིག་ལ་བརྟེན་པའི་རང་བཞིན་ཡང་རྟོགས་པའི་དོན་དུ་བཤད་པ་ཡིན་ཏེ། རྒྱུ་དེས་ན་སློབ་དཔོན་གྱིས་རྩོལ་བ་ལས་བྱུང་བའི་གསལ་བ་འབྲས་བུའི་རྟགས་དང་རྩོལ་བ་ལས་བྱུང་བའི་སྐྱེ་བ་རང་བཞིན་གྱི་རྟགས་གཉིས་ལ་རྩོལ་བ་ལས་བྱུང་བའི་ཕྱིར་རོ་ཞེས་པའི་འདྲ་བ་རེ་དཔེར་བརྗོད་པ་ཡིན་ཏེ་སྒྲ་དང་དེའི་ཤེས་པ་གཉིས་ཀ་ཡང་བརྩལ་མ་ཐག་ཏུ་འབྱུང་བ་ཡིན་པའི་ཕྱིར་རོ། །གལ་ཏེ་ཉན་ཤེས་ནི་བརྩལ་མ་ཐག་ཏུ་བྱུང་བ་མི་འཐད་དེ་རྩོལ་བ་ལས་སྒྲ་སྐྱེ་ལ་སྒྲ་ལས་ཉན་ཤེས་སྐྱེ་བའི་ཕྱིར་རོ་ཞེ་ན། འདི་ནི་རྩོལ་པ་ལས་སྒྲ་གསར་དུ་སྐྱེ་བར་མི་འདོད་པར་སྒྲ་གསལ་བར་འདོད་པའི་ལུགས་ལ་བརྟེན་ནས་བཀོད་པ་ཡིན་ཏེ་རྩོལ་པ་ལས་སྒྲ་མི་སྐྱེ་སྟེ་སྒྲ་རྟག་པའི་ཕྱིར་རོ། །འོན་ཀྱང་རྩོལ་བས་སྒྲ་དེ་གསལ་བར་བྱས་པ་ཡིན་ལ་གསལ་བའམ་འཛིན་པའི་ཤེས་བ་སྐྱེས་པ་ལས་གཞན་མ་ཡིན་ནོ་ཞེས་ཟེར་རོ། །གལ་ཏེ་རྩོལ་བའི་དེ་མ་ཐག་པར་ཉན་ཤེས་འབྱུང་ན་དེ་ཉིད་སྒྲའི་ཡང་འབྲས་བུ་ཡིན་ཏེ་སྒྲ་དང་རྗེས་སུ་འགྲོ་ལྡོག་བྱེད་པའི་ཕྱིར་ རོ། ། ཉན་ཤེས་ཀྱིས་སྒྲ་རྟག་པ་འཛིན་ན་དུས་གསུམ་ག་ལ་ཁྱབ་པའི་སྒྲ་འཛིན་པར་ཐལ་པའི་ཡང་ཕྱིར་རོ། །དེས་ན་འདི་སྒྲ་མི་རྟག་པའི་འབྲས་བུ་གྲུབ་བོ། །གསུམ་པ་གཉིས་ཀ་བསྟན་པའི་དགོས་པ་ལ་གཉིས་ལས། དང་པོ་འབྲེལ་བ་ཁོ་ན་གོ་བྱེད་དུ་བསྟན་པ་ནི།

ཡོད་པ་གང་མེད་ཅེས་པའི་ཚིགས་བཅད་གཅིག་སྟེ་འབྲེལ་བ་གཉིས་ཁོ་ན་གོ་བྱེད་ཡིན་ཏེ་མི་འཁྲུལ་པའི་ཕྱིར་རོ། །ཞེས་པའི་དོན་ཏོ། །དེ་ཡང་དོན་གཞན་ལ་མི་འཁྲུལ་པ་ནི་འབྲས་བུ་ཁོ་ན་ཡིན་གྱི་འབྲས་བུ་ཡིན་པ་ཙམ་གྱིས་དོན་གཞན་ལ་མི་འཁྲུལ་བ་མ་ཡིན་ཏེ་ཐལ་བ་ཡང་མེའི་གོ་བྱེད་དུ་འགྱུར་བའི་ཕྱིར་རོ། །གཉིས་པ་ལྡན་པ་ལ་སོགས་པ་གོ་བྱེད་མ་ཡིན་པར་བསྟན་པ་ནི། ལྡན་པ་ཅན་སོགས་ཞེས་པའི་ཚིགས་བཅད་གཅིག་སྟེ་ལྡན་པ་དང་འདུ་བ་དང་རྗེ་ཁོལ་གྱི་འབྲེལ་བ་ལ་སོགས་པ་གོ་བྱེད་མ་ཡིན་ཏེ་མེད་ན་མི་འབྱུང་མེད་པ་ཉིད་ཀྱིས་འཁྲུལ་པའི་ཕྱིར་རོ་ཞེས་པའི་དོན་ཏོ། །མེད་ན་མི་འབྱུང་བ་མེད་ཀྱང་ལྡན་པ་ཙམ་གྱིས་གོ་ན་རྒྱུ་མེ་ལ་སོགས་པས་ཀྱང་འབྲས་བུ་དུ་བ་ལ་སོགས་པ་གོ་བར་འགྱུར་ཏེ་ལྡན་པ་ཡོད་པའི་ཕྱིར་རོ། །རྒྱུའི་དུས་སུ་འབྲས་བུ་མེད་པས་ལྡན་པ་མེད་ན་འབྲས་བུའི་དུས་ནའང་རྒྱུ་མེད་པས་དེ་ལྟར་འགྱུར་རོ། །གལ་ཏེ་རྗེ་ཁོལ་ལ་སོགས་པ་དེ་དག་ལ་ཡང་མེད་ན་མི་འབྱུང་བའི་འབྲེལ་བ་ཡོད་པ་ཡིན་ན་འབྲེལ་བ་དེ་ཉིད་མེ་ལ་སོགས་པའི་དོན་རྟོགས་པའི་སྒྲུབ་བྱེད་ཡིན་པས་ལྡན་པ་ལ་སོགས་པ་བརྟགས་པས་ཅི་ཞིག་བྱ། རྟགས་དང་རྟགས་ཅན་གྱི་འབྲེལ་བ་ངེས་པ་ནི་མེད་ན་མི་འབྱུང་བ་ཡིན་ལ་དེ་ལྟ་བུའི་འབྲེལ་བ་ངེས་པ་མེད་ན་སྒྲུབ་བྱེད་མིན་པའི་ཕྱིར་རོ། །གཉིས་པ་ཁྱད་པར་དང་སྤྱི་བསྟན་པའི་དགོས་པ་ལ་གཉིས་ཏེ། ཁྱད་པར་ལྡོག་པ་ཅན་བསྟན་པའི་དགོས་པ་དང༌། སྤྱི་རྗེས་འགྲོ་ཅན་བསྟན་པའི་དགོས་པའོ། །དང་པོ་ནི། ཁ་ཅིག་ན་རེ། གསོན་པོའི་ལུས་ནི་བདག་དང་བཅས་པ་ཡིན་ཏེ་སྲོག་ལ་སོགས་པ་དང་ལྡན་པའི་ཕྱིར་རོ། །ཞེས་པ་འདི་ལ་རྗེས་འགྲོ་མེད་ཀྱང་གོ་བྱེད་ཡིན་ཏེ་མི་མཐུན་ཕྱོགས་ཁོ་ན་ལས་ལྡོག་པ་ཡོད་པའི་ཕྱིར་རོ། །འདི་ལྟར་ཤེས་བྱ་ནི་གསོན་ལུས་དང་དེ་མ་ཡིན་པ་གཉིས་སུ་ཁ་ཚོན་ཆོད་ལ་གསོན་ལུས་ཐམས་ཅད་ནི་ཤེས་འདོད་ཀྱི་ཆོས་ཅན་ཡིན་པས་ཕྱོགས་གཉིས་པོ་གང་ཡང་མ་ཡིན་ནོ།

།གསོན་ལུས་མ་ཡིན་པ་ནི་མི་མཐུན་ཕྱོགས་ཁོ་ན་ཡིན་ནོ། །དེས་ན་རྟགས་འདི་མཐུན་ཕྱོགས་ཁོ་ན་ལ་རྗེས་སུ་འགྲོ་བ་དང་ལྡོག་པ་གཉིས་ཀ་མེད་དེ་མཐུན་ཕྱོགས་བདག་དང་བཅས་པ་གཏན་མེད་པའི་ཕྱིར་དང༌། མེད་པ་ནི་དགག་གཞིར་མི་རུང་བའི་ཕྱིར་རོ། །དེས་ན་བདག་མེད་ཁོ་ན་ལས་ལྡོག་པའི་ཕྱིར་ལྡོག་པའི་ཁྱབ་པ་རྐྱང་པ་ཅན་ཡིན་ནོ། །མཉན་བྱ་ནི་དེ་ལྟ་མ་ཡིན་ཏེ་ཕྱོགས་གཉིས་ཀ་ལས་ལྡོག་པའི་ཕྱིར་རོ་ཞེས་ཟེར་རོ། །འདི་དགག་པ་ལ་གསུམ་སྟེ་སྲོག་སོགས་ལྡོག་པ་ཅན་དུ་མི་འཐད་པ་དང༌། དེ་མཉན་བྱ་དང་མཚུངས་པར་བསྒྲུབ་པ་དང༌། དེས་རིགས་ཅན་གཞན་ཡང་དེ་ལྟར་གྲུབ་པའོ། །དང་པོ་ལ་གསུམ་སྟེ། འབྲེལ་བ་ལ་བརྟག་ལ་དགག་པ་དང༌། མི་མཐུན་ཕྱོགས་ལ་བརྟག་ལ་དགག་པ་དང༌། ཐལ་འགྱུར་ལ་བརྟག་ལ་དགག་ པའོ། །དང་པོ་ལ་གསུམ་སྟེ་འགོག་བྱེད་ཀྱི་རིགས་པ་དངོས་བསྟན་པ་དང་དེ་ལ་ལུང་འགལ་སྤང་བ་དང་བཟློག་ཁྱབ་ཀྱིས་ལྡོག་ཁྱབ་བསྒྲུབ་པ་དགག་པའོ། །དང་པོ་ལ་གཉིས་ལས་འབྲེལ་བ་ཡོད་ན་རྗེས་འགྲོ་ཡོད་པར་ཐལ་བ་ནི། གལ་ཏེ་སྲོག་ལ་སོགས་པ་བདག་མེད་པ་ཁོ་ན་ལས་ལྡོག་པ་གཉིས་སུ་ངེས་པ་ཡིན་ན། འོ་ན་བདག་མེད་ན་སྲོག་མི་འགྱུར་བ་ཡིན་ནོ་ཞེས་བརྗོད་པར་འགྱུར་རོ། །དེ་ལྟར་ན་བདག་མེད་ན་མི་འབྱུང་བ་དེ་ཡང་བདག་དང་སྲོག་འབྲེལ་བ་མེད་པ་ལ་མེད་དེ་མི་མཐུན་ཕྱོགས་ཐམས་ཅད་རྟགས་ལྡོག་པ་མ་མཐོང་བ་ཙམ་གྱིས་མི་འགྱུར་བའི་ཕྱིར་དང༌། དགག་གཞི་ཐམས་ཅད་ཀྱང་སྣང་དུ་མི་རུང་པའི་ཕྱིར་རོ། །དེས་ན་འདིར་བདག་དང་སྲོག་འབྲེལ་བ་ངེས་ན་བདག་མེད་ཐམས་ཅད་ལས་ལྡོག་པར་འགྲུབ་སྟེ། བདག་ཉིད་ལ་ནི་འབྲེལ་བའི་ཕྱིར། །གཞན་ལས་ལྡོག་པར་འགྱུར་བ་ཡིན། །དེ་ལས་གཞན་ལས་ལྡོག་མིན་ན། །ཇི་ལྟར་དེ་ལ་འབྲེལ་བར་འགྱུར། ། ཞེས་པ་ལྟར་རོ། དེས་ན་ལྡོག་པ་གྲུབ་བ་ལ་འབྲེལ་བ་ཡོད་པ་དེ་ཉིད་ཀྱི་ཕྱིར་ན་རྗེས་འགྲོའང་གནས་པའི་ལྡོག་པ་ཅན་ཁོ་ན་མ་ཡིན་ནོ། །གཉིས་པ་འབྲེལ་བ་མེད་ན་ཁྱབ་པ་གཉིས་ཀ་མི་སྲིད་པ་ནི་བདག་ནི་སྲོག་སོགས་རང་གི་བདག་ཉིད་དམ་རྒྱུ་དངོས་པོར་གྲུབ་ན་བདག་ལོག་པས་སྲོག་སོགས་ལྡོག་པ་འགྲུབ་པར་འགྱུར་བ་ཞིག་ན་དེ་གཉིས་ཀ་མི་སྲིད་པར་འོག་ཏུ་སྟོན་པ་དེའི་ཕྱིར་ན་ཁྱད་པར་སྲོག་ལ་སོགས་པ་ནི་བདག་དང་ལྡོག་པ་མེད་པ་དང༌།

རྗེས་འགྲོའང་ཡོད་པ་མ་ཡིན་པར་འགྱུར་རོ། །གཉིས་པ་ནི་འོ་ན་སློབ་དཔོན་གྱིས་མཉན་བྱ་ལྡོག་པ་ཅན་དུ་བཤད་པ་དང་འགལ་ཞེ་ནསློབ་དཔོན་གྱིས་ཕྱོགས་གཉིས་ལ་མ་མཐོང་བ་ཙམ་གྱིས་ལྡོག་པ་གྲུབ་པར་འདོད་པའི་གྲུབ་མཐའ་ལ་བརྟེན་ནས་ལྡོག་པ་ཅན་དུ་བཤད་ཀྱང་མ་མཐོང་བ་ཙམ་གྱིས་ལྡོག་པ་མི་འགྲུབ་པ་དེའི་ཕྱིར་ཐེ་ཚོམ་ཟ་བའི་མ་ངེས་པར་བཤད་དོ། ། གཞན་དུ་སྟེ་མ་མཐོང་བ་ཙམ་གྱིས་ལྡོག་པ་ངེས་པར་སློབ་དཔོན་བཞེན་ན་དེ་གོ་བྱེད་དུ་སྟོན་པ་འགྱུར་རོ། །གསུམ་པ་ལ་གཉིས་ལས། དང་པོ་འགོག་བྱེད་ཀྱི་རིགས་པ་དངོས་ནི་ཁ་ཅིག་ན་རེ་བདག་ལོག་ན་སྲོག་སོགས་ལྡོག་པར་ངེས་ཏེ་སྲོག་སོགས་མེད་པས་བདག་མེད་པ་ལ་ཁྱབ་པའི་ཕྱིར་རོ་ཞེ་ན། གལ་ཏེ་བདག་ལོག་པ་ཡིས་སྲོག་སོགས་ལྡོག་པར་འགྱུར་ན་གཞི་འགའ་ཞིག་ཏུ་སྲོག་སོགས་མེད་པས་བདག་མེད་པ་ལ་ཁྱབ་པར་འགྱུར་བ་ཞིག་ན་དེ་ཡང་ཡོད་པ་མ་ཡིན་ཏེ་དེ་གཉིས་ལ་འབྲེལ་བ་མ་གྲུབ་པའི་ཕྱིར་རོ། །འབྲེལ་མེད་གཞན་ལྡོག་ན་ཧ་ཅང་ཐལ་ཞེས་པ་ནི་གཞན་ལྡོག་ཅེས་པའི་རྐང་པ་གཉིས་སོ། །གཉིས་པ་དེའི་ལན་དགག་པ་ནི་དེ་དག་འབྲེལ་བ་མེད་པར་མ་གྲུབ་སྟེ། འདི་ཐམས་ཅད་ནི་བདག་ཁོ་ནའོ་ཞེས་པའི་ཚུལ་གྱིས་སྲོག་ལ་སོགས་པ་བདག་དེའི་བདག་ཉིད་ཡིན་པའི་ཕྱིར་རོ། །ཡང་ན་བདག་དེ་ལས་སྲོག་སོགས་བྱུང་བ་ཡིན་ཏེ་བདག་ནི་འདུ་བ་ཅན་གྱི་རྒྱུ་ཡིན་པའི་ཕྱིར་རོ་ཞེ་ན། རེ་ཞིག་དེ་གཉིས་བདག་གཅིག་ཏུ་མི་རུང་སྟེ་བདག་རྟག་ལ་སྲོག་སོགས་མི་རྟག་པར་འདོད་པའི་ཕྱིར་རོ། །དེ་དག་རྒྱུ་འབྲས་ཀྱང་མ་ཡིན་ཏེ་རྒྱུ་འབྲས་ནི་ཚད་མ་གསུམ་མམ་ལྔས་འགྲུབ་པ་ཡིན་ནོ། །ཞེས་པ་ནི་གལ་ཏེ་བདག་ནི་ཞེས་པའི་རྐང་པ་གསུམ་མོ། ། འདིར་ཚད་མ་དེ་དག་འཇུག་མི་སྲིད་པ་སྟེ་བདག་ཤིན་ཏུ་ལྐོག་གྱུར་ཡིན་པའི་ཕྱིར་རོ། །ཞེས་པ་ནི་ཤིན་ཏུ་ཞེས་པའི་རྐང་པ་གཉིས་སོ། །གཉིས་པ་མི་མཐུན་ཕྱོགས་ལ་བརྟགས་ལ་དགག་པ་ལ་གཉིས་ལས། དང་པོ་འགོག་བྱེད་ཀྱི་རིགས་པ་ནི།

གལ་ཏེ་སྲོག་སོགས་མེད་པར་ཁྱབ་པའི་མི་མཐུན་ཕྱོགས་བདག་མེད་པ་དེ་གང་ཡིན། བུམ་པ་ལ་སོགས་པའོ་ཞེ་ན། དེ་དག་བདག་མེད་པར་ཅིས་གྲུབ་མ་དམིགས་པས་ཞེ་ན། མ་ཡིན་ཏེ་གཞན་ལ་ཞེས་པ་ཡུལ་དུས་ལ་ལར་བདག་དེ་མཐོང་བ་མེད་པའི་ངོ་བོ་ཅན་ཡིན་པའི་ཕྱིར་རོ། །མ་ངེས་པ་མིན་ཏེ་སྔོན་པོ་ལ་སོགས་པ་ཡུལ་དུས་འགའ་ཞིག་ཏུ་མཐོང་ནས་འདིར་མ་མཐོང་ན་འདི་ན་སྔོན་པོ་མེད་དོ་ཞེས་རྟོགས་པ་ཡིན་པ་ལ་བདག་ནི་ནམ་ཡང་མ་མཐོང་བའི་ཕྱིར་བུམ་སོགས་ཁོ་ན་ལ་མེད་དོ་ཞེས་ཇི་ལྟར་རྟོགས༌། དེས་ན་ལྡོག་པ་སྟེ་བུམ་སོགས་བདག་མེད་དུ་ཤེས་པ་མེད་པའི་ཕྱིར་བདག་མེད་ལ་སྲོག་མེད་ཀྱིས་ཁྱབ་པའི་ལྡོག་པའི་ཁྱབ་པའང་ཇི་ལྟར་ཡིན་ཏེ་མི་འགྲུབ་པར་འགྱུར་རོ། །གཉིས་པ་དེ་ལ་རྩོད་པ་སྤང་བ་ནི། གལ་ཏེ་བུམ་སོགས་ལ་སྲོག་ལ་སོགས་པ་མེད་པར་རྟོགས་པ་དེ་བཞིན་དུ་བདག་མེད་པར་རྟོགས་སུ་རུང་སྟེ་མཚུངས་པའི་ཕྱིར་རོ་ཞེ་ན་མི་འདྲ་སྟེ་སྲོག་སོགས་ནི་ཡུལ་དུས་འགའ་ཞིག་ཏུ་མཐོང་བ་ཉིད་ཀྱིས་སྣང་རུང་ཡིན་པའི་ཕྱིར་གསོན་ལུས་ལ་སོགས་པ་ལ་ལར་སྲོག་སོགས་ཡོད་པ་དང་བུམ་སོགས་ལ་མེད་པར་རྟོགས་པ་ཡིན་ནོ། །དེ་ལྟར་བདག་ཀྱང་ཡུལ་དུས་འགའ་ཞིག་ཏུ་མཐོང་བར་འདོད་ན་འགའ་ཞིག་ཏུ་ཡོད་པ་དང་འགའ་ཞིག་ཏུ་མེད་པར་རྟོགས་པར་འགྱུར་བ་ཞིག་ན་བདག་ནི་དེ་ལྟར་མ་ཡིན་ཏེ་གང་དུའང་མཐོང་བར་འགྱུར་བ་མེད་པའི་ཕྱིར་རོ། །གསུམ་པ་ཐལ་འགྱུར་ལ་བརྟགས་ལ་དགག་པ་ནི། ཁ་ཅིག་ན་རེ་གསོན་ལུས་ལ་སྲོག་ལ་སོགས་པ་མེད་པར་ཐལ་ཏེ་བདག་མེད་པའི་ཕྱིར་བུམ་པ་བཞིན་ཞེ་ན། འདི་དགག་པ་ལ་གཉིས་ལས། དང་པོ་འགོག་བྱེད་ཀྱི་རིགས་པ་ནི། སྲོག་ལ་སོགས་པའི་རྒྱུ་བདག་ཀྱང་ཞིག་མེད་པའི་རྒྱུ་མཚན་གྱིས་བུམ་སོགས་ལ་དེའི་འབྲས་བུ་སྲོག་ལ་སོགས་པ་མེད་པར་ཚད་མས་གྲུབ་ན་དེའི་ཚེ་གསོན་ལུས་ལ་རྒྱུ་བདག་མེད་པའི་ཕྱིར་འབྲས་བུ་སྲོག་སོགས་དེ་ལུས་ལའང་མེད་པར་ཐལ་ཅེས་པ་ནི་རིགས་པ་ཉིད་ཡིན་ནོ།

།འདིར་བུམ་སོགས་ཀྱི་སྟེང་དུ་བདག་དང་སྲོག་སོགས་རྒྱུ་འབྲས་སུ་གྲུབ་པ་མེད་དེ་བདག་མཐོང་བ་མེད་པ་ཉིད་ཀྱི་དེ་ལ་སྲོག་སོགས་སྐྱེ་བ་མ་མཐོང་བའི་ཕྱིར་དང༌། གལ་ཏེ་མཐོང་ཡང་བདག་ལོག་པས་སྲོག་ལྡོག་པར་མི་འགྲུབ་སྟེ་བདག་རྟག་པ་ནི་ནམ་ཡང་ལྡོག་པ་མེད་པའི་ཕྱིར་རོ། །གཉིས་པ་དེ་ལ་རྩོད་པ་སྤང་བ་ལ་གཉིས་ཏེ། ཅུང་ཟད་ཆོས་མཐུན་ཐལ་བ་འཕེན་པ་མི་འཐད་པ་དང༌། བདག་སྲོག་སོགས་ཀྱི་བརྒྱུད་པའི་རྒྱུར་མི་འཐད་ པའོ། །དང་པོ་ནི་བདག་དང་སྲོག་སོགས་རྒྱུ་འབྲས་སུ་མ་ངེས་ཀྱང་ཁྱེད་གསོན་ལུས་བདག་མེད་དུ་འདོད་པ་ལྟར་ན་བུམ་པ་དང་བདག་མེད་པ་ཙམ་དུ་ཆོས་མཐུན་པར་འདུག་པའི་ཕྱིར་གསོན་ལུས་བུམ་པ་དང་ཐ་དད་པ་ཡང་སྲོག་མེད་དུའང་ཆོས་མཐུན་པར་ཐལ་ཅེས་འཕེན་པ་ཡིན་ནོ། །ཞེ་ན་འོ་ན་གསོན་ལུས་དང་བུམ་པ་གཞལ་བྱ་ཉིད་དུ་ཆོས་མཐུན་པའི་ཕྱིར་བུམ་སོགས་ཀྱང་བདག་དང་བཅས་པར་ཅིས་མི་དཔོག་པར་འགྱུར་རོ། །གལ་ཏེ་བུམ་སོགས་ནི་གྲུབ་པའི་མཐའ་ལས་བདག་དང་བཅས་པར་མི་འདོད་པའི་ཕྱིར་དེ་ལྟར་མི་འགྲུབ་པོ་ཞེ་ན། མི་འདོད་ཀྱང་བུམ་སོགས་བདག་དང་བཅས་པར་ཁས་བླང་བར་རིགས་ཏེ་ཚད་མས་གྲུབ་པའི་ཕྱིར་རོ། །མ་ངེས་པ་མིན་ཏེ་ཚད་མ་ནི་འདོད་པ་སྟེ་གྲུབ་མཐའ་ཁས་ལེན་ པ་ཀུན་གྱི་རྒྱུ་ནི་ཡིན་པའི་ཕྱིར་རོ། །གལ་ཏེ་གྲུབ་མཐའ་ལ་ཚད་མ་མེད་པར་འདོད་ན་ཤེས་བྱ་དངོས་པོ་དང་དངོས་པོ་མེད་པའི་རྣམ་གཞག་ཐམས་ཅད་ཉམས་པར་འགྱུར་རོ། །སྐྱེས་བུའི་འདོད་པས་དངོས་པོ་མེད་པར་འཇོག་པའང་མི་འཐད་དེ་གཅིག་གི་འདོད་པ་གཅིག་གིས་སུན་འབྱིན་པའི་ཕྱིར་རོ། །གཉིས་པ་ནི་གལ་ཏེ་བུམ་སོགས་ལ་བདག་ལོག་པས་སྲོག་སོགས་ལྡོག་པར་མི་འགྲུབ་སྟེ། བློ་དང་དབང་པོ་ལ་སོགས་པ་མེད་པས་སྲོག་སོགས་ལྡོག་པར་དོགས་པའི་ཕྱིར་རོ། །འདི་ལྟར་བུམ་སོགས་ལ་སྲོག་མེད་པ་ནི། བདག་མེད་པས་ཡིན་ནམ་བློ་ལ་སོགས་པ་མེད་པས་ལོག་པ་ཡིན་ཞེས་ཐེ་ཚོམ་ཟ་བའི་ཕྱིར་རོ། ། གལ་ཏེ་དེ་ཡང་མི་འགལ་ཏེ་བདག་ནི་བློ་ལ་སོགས་པའི་རྒྱུ་ཡིན་ལ་བློ་ནི་སྲོག་ལ་སོགས་པའི་རྒྱུ་ཡིན་པའི་ཕྱིར་རོ་ཞེ་ན་མ་ཡིན་ཏེ་སྲོག་སོགས་བསྐྱེད་པ་ལ་བློ་ལ་སོགས་པ་ལས་གཞན་གྱི་ནུས་པ་མ་མཐོང་བའི་ཕྱིར་རོ།

།འདིར་སྲོག་སྟེ་དབུགས་ཕྱི་ནང་དུ་རྒྱུ་བ་དང་མིག་འབྱེད་འཛུམ་དང་མཆུ་འགུལ་ལ་སོགས་པའི་རྒྱུ་ནི་དྲན་པ་དང་དེ་ལྟར་འདོད་པ་དང་ལུས་ཀྱི་ནུས་པ་དང་བློ་དང་རྩོལ་བ་ལ་སོགས་པ་ལས་སྐྱེས་པ་ཡིན་ལ་དྲན་པ་ལ་སོགས་པ་དེ་དག་ཀྱང་ཡུལ་དྲུག་དང་དབང་པོ་དྲུག་དང་བློ་སྟེ་རྣམ་ཤེས་དྲུག་ལས་བྱུང་བ་ཡིན་ནོ། །ཡུལ་ལ་སོགས་པ་དེ་རྣམས་ཀྱང་ཕན་ཚུན་གཅིག་གིས་གཅིག་ལ་ཕན་བཏགས་པའི་རྐྱེན་ལ་ལྟོས་པ་དང་བཅས་པའི་རང་རང་གི་རིགས་མཐུན་པ་སྔ་མ་ལས་བྱུང་བ་ཡིན་ཏེ། དཔེར་ན་དབང་པོ་ཕྱི་མ་འདི་དབང་པོ་སྔ་མའི་ཉེར་ལེན་དང་ཡུལ་དང་ཡིད་ལ་བྱེད་པའི་རྐྱེན་ལས་སྐྱེས་པ་བཞིན་ནོ། །དེས་ན་རྒྱུ་རྐྱེན་གྱི་ཚོགས་པ་དེ་ཙམ་ལ་ནི་བདག་གི་དངོས་པོ་སྟེ་སྐྱེ་མཆེད་དྲུག་གི་མཚན་ཉིད་ཅན་གྱི་ཕུང་པོ་ལྡ་པོ་འདི་རྗེས་སུ་འགྲོ་བ་དང་ལྡོག་པ་ལ་བརྟེན་པ་ཡིན་ནོ། །འདི་ལྟར་དེ་འགྱུར་ན་ནི་འགྱུར་ཕྱིར་དང༌། །རྗེས་འགྲོ་ལྡོག་པའི་རྗེས་བྱེད་ཕྱིར། །འདི་ནི་རྒྱུ་འབྲས་དངོས་པོ་སྟེ། །དེ་ལྟ་མིན་ན་གཞན་མེད་འགྱུར། །ཞེས་པ་ལྟར་རོ། །དེ་དག་གི་རྗེས་སུ་བྱེད་པར་མཐོང་བཞིན་དུ་བདག་ཀྱང་རྒྱུ་ཉིད་དུ་རྟོགས་ན་སྡོང་དུམ་ལ་སོགས་པའང་རྒྱུར་རྟག་ཏུ་རུང་བའི་རྒྱུ་ཐུག་པ་མེད་པར་འགྱུར་ལ། རྒྱུ་ཐུག་མེད་ནི་ཚོགས་བ་མི་སྲིད་པའི་ཕྱིར་འབྲས་བུའང་མི་སྲིད་པར་འགྱུར་རོ། །གཉིས་པ་མཉན་བྱ་དང་མཚུངས་པར་བསྒྲུབ་པ་ལ་གསུམ་སྟེ་མཚུངས་པའི་རྒྱུ་མཚན་བསྟན་པ་དང༌། མི་མཚུངས་པའི་རྒྱུ་མཚན་དགག་པ་དང༌། སྲོག་སོགས་བདག་གི་གོ་བྱེད་དུ་མི་རུང་བའི་རྒྱུ་མཚན་བསྟན་པའོ། །དང་པོ་ལ་གཉིས་ལས་དང་པོ་མཚུངས་པར་དམ་བཅའ་པ་ནི། མཉན་བྱ་དང་སྲོག་སོགས་ལྡོག་པ་ཅན་དུ་མཚུངས་པར་མ་ཟད་འཁྲུལ་བ་སྟེ་བསྒྲུབ་བྱ་ལ་ཐེ་ཚོམ་ཟ་བའི་ཉིད་ཀྱི་སྒོ་ནས་ཀྱང་མཚུངས་སྟེ་ཕྱོགས་གཉིས་ཀ་ལ་མ་མཐོང་ཙམ་གྱིས་ལྡོག་པ་ཡིན་པའི་ཕྱིར་རོ། །གཉིས་པ་དེ་ལ་རྩོད་པ་སྤང་བ་ནི།

འདི་གཉིས་འཁྲུལ་བར་མཚུངས་པ་མ་ཡིན་ཏེ་མཉན་བྱ་འདི་ལྡོག་པ་ཙམ་ཡིན་ཡང་འདིའི་ལྡོག་པ་ནི་འཁྲུལ་པའི་ཕྱིར་རོ་ཞེ་ན་འོ་ན་ཇི་ལྟར་འཁྲུལ་པ་ཡིན་ཞེས་དྲིའོ། །བསྒྲུབ་མིན་ཉིད་ལས་དེ་ལྡོག་ མིན། །ཞེས་པ་མཉན་བྱ་ནི་མི་མཐུན་པའི་ཕྱོགས་ཁོ་ན་ལས་ལྡོག་པ་མ་ཡིན་པའི་ཕྱིར་རོ་ཞེ་ན། འོ་ན་ཁྱེད་ཀྱི་ངེས་གཟུང་དེའི་དོན་གྱི་ཤུགས་ཀྱིས་མཉན་བྱ་དེ་བསྒྲུབ་བྱ་སྟེ་མཐུན་ཕྱོགས་ཀྱི་རྗེས་སུ་འཇུག་པའང་མིན་ནོ་ཞེས་དེ་ལྟར་བརྗོད་པར་འགྱུར་རོ། །མདོར་ན་མཉན་བྱ་མི་མཐུན་ཕྱོགས་ཁོ་ནས་ལས་ལྡོག་པ་མ་ཡིན་ཞེས་དངོས་སུ་བརྗོད་པའི་ཤུགས་ཀྱིས་མཐུན་ཕྱོགས་ལས་ཀྱང་ལྡོག་པར་བསྟན་ཞེས་པའི་དོན་ཏོ། །དེས་ན་མཉན་བྱ་ཕྱོགས་གཉིས་ཀ་ལས་ལྡོག་པས་འཁྲུལ་ན་སྲོག་སོགས་ཀྱང་འཁྲུལ་བར་འགྱུར་ཏེ་ཕྱོགས་གཉིས་ཀ་ལས་དེ་ནི་གཞན་སྲོག་སོགས་ལའང་མཚུངས་པར་ཡོད་པའི་ཕྱིར་རོ། །ཕྱོགས་ཆོས་གྲུབ་ཅིང་ཕྱོགས་གཉིས་ཀ་ལ་མ་མཐོང་བས་ཐེ་ཚོམ་གྱི་རྒྱུ་ཡིན་ཞེས་པའི་དོན་ཏོ། །གཉིས་པ་མཚུངས་པའི་རྒྱུ་མཚན་དགག་པ་ལ་གསུམ་སྟེ། ངེས་གཟུང་ལ་དཔྱད་ནས་ལྡོག་པ་ཅན་དགག་པ་དང༌། མི་མཐུན་ཕྱོགས་མ་གྲུབ་པས་ལྡོག་པ་ཅན་དགག་པ་དང༌། དེ་དག་གི་དོན་བསྡུ་བའོ། །དང་པོ་ལ་གཉིས་ཏེ། འགོག་བྱེད་ཀྱི་རིགས་པ་དང༌། དེ་ལ་རྩོད་པ་སྤང་པའོ། །དང་པོ་ལ་གསུམ་ལས་དང་པོ་ཐལ་པ་དགོད་པ་ནི། བསྒྲུབ་མིན་ཞེས་པ་ནི་མི་མཐུན་ཕྱོགས་སོ། །ཉིད་ཅེས་པ་ནི་ཁོ་ནའོ། །རྣམ་བཅད་ཅེས་པ་ནི་རྟགས་མེད་པའོ། །མདོར་ན་མི་མཐུན་ཕྱོགས་ཁོ་ན་ལ་རྟགས་མེད་ཅེས་པ་ཡིན་ན་ངེས་གཟུང་ངེས་མཐུན་ཕྱོགས་ལ་རྟགས་མེད་པ་མི་གཅོད་ན་ལྡོག་པའི་ངེས་གཟུང་དོན་མེད་དུ་འགྱུར་ལ་གཅོད་ན། བསྒྲུབ་བྱ་ལ་གནས་བརྗོད་པ་ཡིན་ཞེས་པ་རྟགས་མཐུན་ཕྱོགས་ལ་ཡོད་པ་བསྟན་པར་འགྱུར་ཏེ་དེ་ལ་རྟགས་མེད་པ་བཅད་པའི་ཕྱིར་རོ། །མ་ངེས་པ་མིན་ཏེ་འོག་ཏུ་བཀག་པ་འགོག་པར་བྱེད་པ་ནི། །སྒྲུབ་པ་ལས་གཞན་ཅི་འདྲ་ཞིག

།ཅེས་པ་དེ་ལ་རྟགས་མེད་པར་བཀག་ན་ཡོད་པར་འགྲུབ་སྟེ་ལྷས་སྦྱིན་མེད་པ་མ་ཡིན་ཞེས་བརྗོད་ན་ཡོད་པར་འགྲུབ་པ་བཞིན་ཞེས་པའི་དོན་ཏོ། །གཉིས་པ་དེ་ལ་ལུང་དགོད་པ་ནི། གཅིག་གི་ངེས་གཟུང་གིས་གཅིག་ཤུགས་ལ་གོ་བ་དེ་ཉིད་ཀྱི་ཕྱིར་སློབ་དཔོན་དོན་གྱི་ཤུགས་ཀྱིས་གོ་བས་རྗེས་སུ་འགྲོ་ལྡོག་གཉིས་གང་རུང་གཅིག་དངོས་སུ་བསྟན་པས་གཉིས་ཀ་བསྟན་པར་བཤད་དེ་ཡང་ན་དོན་གྱིས་གོ་བས་གང་ཡང་རུང་བས་གཉིས་ཀ་རབ་ཏུ་བསྟན་པའི་ཕྱིར་རོ་ཞེས་སོ། །གསུམ་པ་དོན་བསྡུ་བ་ནི། དེ་ཕྱིར་ཞེས་པའི་རྐང་པ་གཉིས་ཏེ་རྗེས་འགྲོ་མེད་ན་མི་མཐུན་ཕྱོགས་ཁོ་ན་ལས་ལྡོག་ཅེས་པ་འདི་འདྲ་བའི་མི་འཁྲུལ་བའི་མི་ལྡོག་པ་མི་འགྲུབ་ཅེས་པའོ། །གཉིས་པ་རྩོད་པ་སྤང་བ་ལ་གཉིས་ལས། དང་པོ་རྩོད་པ་དགོད་པ་ནི། སྲོག་ལ་སོགས་པ་མཐུན་ཕྱོགས་ལས་ལྡོག་པ་མེད་དེ་བསྒྲུབ་བྱ་མེད་ཅེས་པ་མཐུན་ཕྱོགས་ནི་གཏན་ཚིག་མེད་ཡིན་པའི་ཕྱིར་རོ། །ཞེས་པའོ། །མ་ངེས་པ་མིན་ཏེ་མཐུན་ཕྱོགས་གཏན་མེད་པ་ནི་མེ་དགག་ཡིན་པས་དངོས་མེད་ཡིན་ལ་དངོས་མེད་དེ་ལས་རྟགས་ལྡོག་པ་མེད་དེ་དངོས་མེད་ནི་རྟགས་ལྡོག་པའི་གཞི་དང་ལྡོག་པའི་འབྱུང་ཁུངས་སུ་མི་འཐད་པའི་ཕྱིར་རོ། །སྲོག་སོགས་མཐུན་ཕྱོགས་ལས་ལྡོག་པ་མེད་པ་དེས་ན་བསྒྲུབ་མིན་ཏེ་མི་མཐུན་ཕྱོགས་ཉིད་ལ་རྟགས་མེད་པ་ཡིན་ནོ་ཞེ་ན༑ གཉིས་པ་དེའི་ལན་ལ་གསུམ་སྟེ། དངོས་མེད་ལ་ལྡོག་པའང་དགག་ཏུ་མེད་པར་ཐལ་བ་དང༌། དངོས་མེད་ལ་ཐ་སྙད་རྒྱུན་ཆད་པར་ཐལ་བ་དང༌། རང་ལ་མཚུངས་པ་སྤང་བའོ། །དང་པོ་ལ་གཉིས་ལས་དང་པོ་མདོར་བསྟན་པ་ནི། མཐུན་ཕྱོགས་གཏན་མེད་པ་ལ་རྟགས་ལྡོག་པ་མེད་དོ་ཞེས་སྨྲ་ན། དགག་བྱ་ལྡོག་མེད་པ་དེ་ཉིད་ཇི་ལྟར་དགག ཞི་དངོས་མེད་ལས་ལྡོག་པར་འདོད་ཅེས་པ་ལྡོག་པ་དགག་པར་མི་རིགས་པར་འགྱུར་ཏེ་མེད་པ་དགག་གཞི་མ་ཡིན་པའི་ཕྱིར་རོ། ། འདོད་པར་མི་ནུས་ཏེ་དགག་གཞི་མཐུན་ཕྱོགས་གཏན་མེད་པའི་དངོས་མེད་ལ་དགག་བྱ་རྟགས་ལྡོག་པ་མེད་དོ་ཞེས་འགོག་པ་མཐོང་བའི་ཕྱིར་རོ།

།མེད་པ་དགག་གཞི་མ་ཡིན་ན་ལྡོག་པའང་དགག་ཏུ་མི་རུང་ཞེས་པའི་དོན་ཏོ། །གཉིས་པ་རྒྱས་པར་བཤད་པ་ལ་གཉིས་ལས། དང་པོ་འགལ་བ་ཁས་ལེན་པ་ལ་སྨད་པ་ནི་མེད་པ་ལ་རྟགས་ལྡོག་པ་མེད་པ་ནི་སྒྲུབ་པ་སྟེ་རྟགས་ཡོད་པ་ཡིན་པའི་ཕྱིར་སྲོག་སོགས་དངོས་པོར་ཡོད་པའི་རྟགས་ནི་དངོས་མེད་ལའང་ཁྱེད་ཀྱིས་ཡོད་པར་ཁས་བླངས་པ་ཡིན་ལ་རྟགས་ཀྱི་དངོས་པོ་མེད་པ་ནི་དངོས་མེད་ལ་ཡོད་པ་མིན་ནོ་ཞེས་འདོད་པའི་ཕྱིར། འགལ་བ་ཁས་ལེན་པའི་བླུན་པོའི་དཔྱོད་པའི་ཤེས་རབ་ལ་ལྟོས་ཞེས་པ་ལྷ་རྣམས་དགའ་བའི་ཤེས་རབ་ཅན་ཡིན་ནོ་ཞེས་པའི་དོན་ཏོ། །གཉིས་པ་འགལ་པ་ཁས་ལེན་པའི་རྒྱུ་མཚན་ནི། གལ་ཏེ་དངོས་མེད་དེ་ལས་རྟགས་ལྡོག་པ་མེད་ན་དངོས་མེད་ལ་རྟགས་དེ་འཇུག་པར་འདོད་དམ་ཞེས་དྲི་བར་བྱའོ། །དེ་ལ་རྟགས་འཇུག་ན་དེ་ཡང་མིན་ནོ་ཞེ་ན། ཁྱེད་ལྟར་ན་དེ་ལ་རྟགས་ཡོད་པར་ཁས་ལེན་དགོས་ཏེ་མཐུན་ཕྱོགས་ལ་རྟགས་ལྡོག་པ་མེད་དོ་ཞེས་བཀག་པའི་དོན་ནི་རྟགས་འཇུག་པ་འདི་ཡིན་པའི་ཕྱིར་མཐུན་ཕྱོགས་ལ་རྟགས་ཡོད་པ་ཅི་སྟེ་འགོག གལ་ཏེ་ཡོད་པ་འགོག་ན་མཐུན་ཕྱོགས་ལས་རྟགས་ལྡོག་པར་འགྱུར་ལ་དེ་ལྟར་ན་མཉན་བྱ་དང་མཚུངས་པར་འགྱུར་རོ། །གཉིས་པ་ཐ་སྙད་རྒྱུན་ཆད་པར་ཐལ་བ་ལ་གསུམ་ལས་དང་པོ་དགག་སྒྲུབ་གཉིས་ཀའི་ཐ་སྙད་རྒྱུན་ཆད་དུ་ཐལ་བ་ནི། སྒྲུབ་དང་ཞེས་པ་སྟེ་འོག་ཏུ་སྲོག་སོགས་མཐུན་ཕྱོགས་ལ་ཡོད་མེད་དཔྱོད་པའི་སྐབས་འདིར་ནི་བདག་ཉིད་མི་སྨྲ་བར་ཁ་རོག་འདུག་པ་ཉིད་འཐོབ་སྟེ་སྲོག་སོགས་བདག་དང་བཅས་པ་ལ་ཡོད་ཅེས་པའི་སྒྲུབ་པ་དང་མེད་ཅེས་པའི་འགོག་པའི་ཐ་སྙད་དེ་གཉིས་ཀ་ཡང་དངོས་མེད་ལ་འཇུག་པ་མེད་པའི་ཕྱིར་རོ། །མ་ངེས་པ་མིན་ཏེ་སྒྲའི་ཐ་སྙད་ལ་དགག་སྒྲུབ་གཉིས་ལས་མི་སྲིད་པའི་ཕྱིར་རོ། །ཞེས་པ་ནི་སྒྲུབ་དང་ཞེས་པའི་རྐང་པ་གཉིས་ཅུང་ཟད་ལྷག་པ་དང་བཅས་པའོ། །གཉིས་པ་དགག་པའི་ཐ་སྙད་མི་སྲིད་པར་ཐལ་བ་ནི། འདིར་བུམ་པ་ལ་སོགས་པའི་ཡོད་པ་རྣམས་ལ་དགག་མི་ནུས་པ་ཉིད་ཀྱིས་དགག་པ་མེད་པའི་ཕྱིར་དང༌།

དགག་པ་དེ་ནི་བུམ་པ་མེད་པ་ལ་སོགས་པ་ལའང་ཡོད་པ་མ་ཡིན་ཏེ་མེད་པ་དགག་གཞིར་མི་འདོད་པའི་ཕྱིར་རོ། །དེས་ན་རིགས་པ་སྟེ་རྒྱུ་མཚན་གཉིས་པོ་འདིའི་སྒོ་ནས་འགྲོ་བ་གསུམ་པོ་འདི་ལ་དགག་པ་ཞེས་པའི་དོན་གཏན་མེད་པར་འགྱུར་རོ། །མ་ངེས་པ་མིན་ཏེ་དགག་པ་བྱེད་ན་ཡོད་པའམ་མེད་པ་གང་རུང་གཅིག་དགག་དགོས་པའི་ཕྱིར་རོ། །གསུམ་པ་དེ་ལ་རྩོད་པ་སྤང་བ་ནི། གལ་ཏེ་མེད་པ་ལ་དགག་པ་མི་སྲིད་ཀྱང་ཡོད་པ་ཉིད་ཡུལ་དང་དུས་དང་རང་བཞིན་འགའ་ཞིག་འགོག་པ་ཡིན་ཏེ་ཡོད་པའི་བུམ་པ་འདི་ན་མེད་དོ་ཞེས་པ་ལྟ་བུ་ཡིན་ནོ་ཞེ་ན། དེ་ཡང་སྔར་གྱི་རིགས་པ་མི་སྲིད་དེ་ཡོད་པའི་ཡུལ་དུས་སུ་དགག་མི་ནུས་ལ་མེད་པས་ཡུལ་དུས་སུ་དགག་ཏུ་མི་རུང་བའི་ཕྱིར་རོ། །ཞེས་པ་ནི། ཇི་ལྟར་ཅེས་པའི་ཚིགས་བཅད་གཅིག་སྟེ། གལ་ཏེ་ཡོད་པར་བཅད་ན་ནི། །དེ་ལ་སྒྲུབ་པ་དོན་མེད་ཡིན། །མེད་པར་ཡོངས་སུ་བཅད་ཕྱིར་ན། །སྒྲུབ་པ་གཞན་དུ་ནུས་མ་ཡིན། །ཞེས་པ་ལྟར་རོ། །གཉིས་པ་རང་ལ་མཚུངས་པ་སྤང་བ་ལ་གསུམ་སྟེ། སྒྲ་དོན་དགག་སྒྲུབ་ཀྱི་རྟེན་དུ་བསྒྲུབ་པ་དང༌། རང་མཚན་དགག་སྒྲུབ་ཀྱི་རྟེན་ཡིན་པ་དགག་པ་དང༌། སྒྲ་དོན་ལས་དགག་སྒྲུབ་ཇི་ལྟར་རྟོགས་པའི་ཚུལ་ལོ། །དང་པོ་ནི། གལ་ཏེ་ཁྱཻད་ལའང་དགག་སྒྲུབ་ཀྱི་ཐ་སྙད་རྒྱུན་ཆད་པར་འགྱུར་ཏེ་ཡོད་པ་རྣམས་དགག་པར་མི་ནུས་ཤིང་མེད་པ་ནི་དགག་མི་དགོས་པའི་ཕྱིར་རོ་ཞེ་ན། ཕྱི་རོལ་གྱི་རང་མཚན་ལ་དགག་སྒྲུབ་བྱེད་ན་སྐྱོན་ཡོད་པ་དེའི་ཕྱིར་ཕྱི་རོལ་གྱི་རང་མཚན་ནི་དགག་སྒྲུབ་ཀྱི་རྟེན་མིན་ཞེས་སྦྱར་རོ། །འོ་ན་དགག་སྒྲུབ་ཀྱི་རྟེན་གང་ཞེ་ན། རྟོགས་པ་ལ་སྣང་བའི་སྒྲ་དོན་ལ་བརྟེན་ནས་འདིར་ནི་སྒྲུབ་པ་དང་དགག་པ་ཐམས་ཅད་འདོད་པ་ཡིན་ཞེས་བྱའོ། སྒྲ་དོན་དེ་ཇི་ལྟ་བུ་ཞེ་ན། དངོས་དངོས་མེད་རྟེན་ཅན་ཞེས་པ་དངོས་པོ་ལ་བརྟེན་པའི་སྒྲ་དོན་དང༌། དངོས་མེད་ལ་བརྟེན་པའི་སྒྲ་དོན་དང་གཉིས་ཀ་ལ་བརྟེན་པའི་སྒྲ་དོན་ནོ།

།གལ་ཏེ་སྒྲ་དོན་ལ་སྔར་ཡོད་བཀག་པ་དང་སྔར་མེད་གྲུབ་པ་ཇི་ལྟར་རུང་ཞེ་ན། ཕྱི་རོལ་གྱི་དགག་སྒྲུབ་དེ་འདྲ་མེད་ན་ཡང་ཆོས་ཅན་སྒྲ་དོན་དེ་དགག་སྒྲུབ་དེ་དག་དང་འབྲེལ་བར་སྣང་བའི་ཕྱིར་དགག་སྒྲུབ་ཀྱི་ཐ་སྙད་བྱེད་དོ། །སྒྲ་དོན་དེ་ལ་ངོ་བོ་གྲུབ་པ་མེད་དེ་འདི་ལའང་ངོ་བོ་ཅུང་ཟད་མེད་ཅེས་བཤད་པའི་ཕྱིར་རོ། །འོན་ཀྱང་སྒྲ་དོན་དེ་ཡང་ཡོད་ཅེས་པ་ལ་སོགས་པ་དགག་སྒྲུབ་ཀྱི་རྟེན་དུ་འདོད་དེ་དེ་ལ་ཡོད་མེད་དུ་སྟོན་པའི་སྒྲ་འཇུག་པའི་ཕྱིར་རོ། །གཉིས་པརརང་མཚན་དགག་སྒྲུབ་ཀྱི་གཞི་ཡིན་པ་དགག་པ་ནི། གལ་ཏེ་སྒྲ་དོན་དགག་སྒྲུབ་ཀྱི་གཞི་ཡིན་པ་དེ་ལྟ་མིན་པར་རང་མཚན་དགག་སྒྲུབ་ཀྱི་གཞི་ཡིན་ན་ཞེས་པའམ། སྒྲ་དོན་གྱི་ཆོས་དང་ཆོས་ཅན་ཐ་དད་མེད་པ་ཡིན་ན་བུམ་པའི་ཆོས་མི་རྟག་པ་ལྟ་བུ་གཅིག་བསྒྲུབ་པའམ་དགག་པ་ན་དེའི་ཆོས་ཐམས་ཅད་བསྒྲུབ་པའམ་བཀག་པར་འགྱུར་ཏེ། དེ་དག་རང་བཞིན་ཐ་དད་མེད་པའི་ཕྱིར་ རོ། །ཞེས་པ་ནི་དོན་རྣམས་ཀྱི་ཞེས་པའི་ཚིག་བཅད་གཅིག་གོ །རྟགས་མ་གྲུབ་ཏེ་བུམ་པའི་བྱས་པ་དང་མི་རྟག་པ་ལ་སོགས་པ་ཐ་དད་ཡིན་ནོ་ཞེ་ན། འོ་ན་བུམ་པའི་བྱས་པ་བསྒྲུབ་པ་དང་མི་རྟག་པ་བསྒྲུབ་པའམ་བུམ་པའི་བྱས་པ་དང་མི་རྟག་པ་བཀག་པ་དང་ཆོས་ཅན་བུམ་པ་གཅིག་ལ་མི་འདུ་བར་འགྱུར་ཏེ་དེ་དག་ཐ་དད་པའི་ཕྱིར་བུམ་པ་བཀག་པ་དང་སྣམ་བུ་བཀག་པའམ། བུམ་པ་བསྒྲུབ་པ་དང་སྣམ་བུ་བསྒྲུབས་པ་བཞིན་ནོ། ཞེས་པ་ནི་གཞན་དང་གཞན་ཞེས་པའི་ཚིགས་བཅད་གཅིག་གོ །གསུམ་པ་སྒྲ་དོན་ལས་དགག་སྒྲུབ་ཇི་ལྟར་རྟོགས་པའི་ཚུལ་ལ་བཞི་སྟེ། རྟོགས་ཚུལ་དངོས་བསྟན་པ་དང༌། དེ་ལ་གནོད་པ་མེད་པར་བསྟན་པ་དང༌། འཁྲུལ་བ་དུ་མ་སྐྱེ་བའི་རྒྱུ་མཚན་དང༌། དེ་དག་འཁྲུལ་བར་མི་ཤེས་པའི་རྒྱུ་མཚན་བསྟན་པའོ། །དང་པོ་ནི་ལྡོག་ཆོས་སྣ་ཚོགས་ཀྱི་གཞིར་གྱུར་པའི་ཆོས་ཅན་སྒྲའི་དོན་བུམ་པ་ལྟ་བུ་གཅིག་གི་དབང་དུ་བྱས་ཏེ་སྒྲ་རྟགས་ཀྱི་ཆོས་ཅན་གཅིག་བསྒྲུབ་པ་ན་ཆོས་ཅན་དེ་ཆོས་དེ་དང་འབྲེལ་བ་སྣང་ལ་ཆོས་གཅིག་བཀག་ན་ཆོས་ཅན་དེ་གང་བཀག་པ་དེས་དབེན་པར་སྣང་ཞིང་དགག་སྒྲུབ་མ་བྱས་པའི་ཆོས་རྣམས་འཕེལ་འགྲིབ་མེད་པར་སྣང་ངོ་ཞེས་པ་ནི་གཅིག་བསྒྲུབ་པ་ན་ཞེས་པའི་ཚིགས་བཅད་གཅིག་གོ

།ཆོས་ཅན་བུམ་པ་ལ་སྔར་མེད་སྐྱེ་བ་དང་སྔར་ཡོད་དགག་པ་མེད་ཀྱང་མེད་པའི་དོན་ཅན་གྱི་སྒྲ་རྟོག་གི་ཐ་སྙད་འཇུག་པར་བྱེད་དོ་ཞེས་སྦྱར་ རོ། ། གཉིས་པ་ནི་འོ་ན་ཐ་སྙད་དེ་དག་གནོད་བཅས་སུ་འགྱུར་ལ་དེ་ལྟར་ན་གནོད་པ་མཐོང་བའི་ཚེ་ལྡོག་པར་འགྱུར་ཏེ་སྒྲ་རྟག་འཛིན་བཞིན་ཞེ་ན། མ་ཡིན་ཏེ་དགག་སྒྲུབ་དང་ཆོས་དང་ཆོས་ཅན་ལ་སོགས་བའི་ཐ་སྙད་ཇི་ལྟར་རྟོག་པའི་བློས་བསྟན་པའི་འཇིག་རྟེན་པའི་དོན་ལ་རིགས་པས་གནོད་པར་མི་འགྱུར་རོ་ཞེས་སྦྱར་རོ། །རིགས་པས་ལོ་ཀ་བའི་ཐ་སྙད་བཟློག་པར་མི་ནུས་པ་ཤེས་པའི་དོན་ཏོ། །དེ་ཅིའི་ཕྱིར་ཞེ་ན་དེ་བཞིན་ཉིད་དེ་དངོས་བོའི་གནས་ལུགས་མ་བརྟགས་པར་ཆོས་དང་ཆོས་ཅན་ཐ་དད་པ་དོན་ལ་བརྟེན་པར་ཁས་བླངས་ནས་འཇུག་པའི་ཕྱིར་དང༌། དེ་ཡང་ཐོག་མ་མེད་པའི་བག་ཆགས་བརྟེན་པ་ལས་བྱུང་བའི་སྣང་བ་ཡིན་པའི་ཕྱིར་ཏེ། 

རྒྱན་ལས་ ཀུན་རྗོབ་དུ་ནི་དེ་དག་རྣམས། །ཐ་དད་དོན་དམ་དུ་དེ་མིན། ། དེས་ན་སྒྲ་དོན་ཐ་དད་དང༌། །ཐ་དད་མེད་པའི་རྒྱུ་མཚན་ཡིན། ། ཞེས་པ་ལྟར་རོ།། གསུམ་པ་ནི། ཆུ་སྐྱོར་བ་དེའི་འབྲས་བུ་ཅན་གྱི་བུམ་པ་དེ་ཆུ་སྐྱོར་བ་དེའི་འབྲས་བུ་མེད་པ་ཅན་གྱི་སྣམ་བུ་དེ་ལས་ཐ་དད་པར་བུམ་པ་ཐམས་ཅད་དོན་གཅིག་གོ །འདི་ལྟར་བུམ་པ་ཐམས་ཅད་བུམ་མ་ཡིན་ལས་ཐ་དད་པར་དོན་གཅིག་ལ་བུམ་པ་མ་ཡིན་ཐམས་ཅད་ཀྱང་བུམ་པ་ལས་ཐ་དད་པར་དོན་གཅིག་གོ་ཞེས་པའི་དོན་ཏོ། །དེ་ལྟ་བུའི་ལྡོག་པ་ཐ་དད་པ་ལ་བརྟེན་ནས་འཕེལ་བ་སྟེ་སྒྲོ་འདོགས་པ་དང་འགྲིབ་པ་སྟེ་སྐུར་བ་འདེབས་པར་བྱེད་པ་བསླད་པའི་སྒྲ་རྟོག་བསམ་གྱིས་མི་ཁྱབ་པ་དེ་དག་འཇུག་པར་འགྱུར་རོ། །ལྟ་བུ་ཞེས་པ་ནི་དོན་ལ་འཕེལ་འགྲིབ་མེད་ཅེས་པའི་དོན་ཏོ། །བཞི་པ་ནི་ཐ་སྙད་ལ་འཇུག་པ་དེ་དག་གིས་བློ་དེ་དག་འཁྲུལ་བར་ཤེས་སམ་ཞེ་ན། བློ་དེ་དག་བསླད་པ་ཡིན་ཡང་སྐྱེས་བུ་དེ་དག་གིས་འཁྲུལ་པར་ཤེས་པ་ནི་མ་ཡིན་ནོ་ཞེས་འོག་ཏུ་སྦྱར་རོ། །དེ་ཅིའི་ཕྱིར་ཞེ་ན་བློ་དེ་འཕེལ་འགྲིབ་ཀྱི་དོན་དེ་ལྟ་བུ་དང་ལྡན་པ་ཉིད་མ་ཡིན་ཡང་བློ་དེས་མཐོང་བའི་དོན་རང་མཚན་ཐོབ་པ་ལ་སྦྱོར་བ་དེ་ན་སྟེ་དེ་ཡི་ཕྱིར་རོ། །དེ་ཡང་ཅིའི་ཕྱིར་ཞེ་ན་བློ་དེ་དང་དོན་ལ་བརྒྱུད་པའི་འབྲེལ་པ་འགའ་ཡོད་པ་ལས་ཡིན་པའི་ཕྱིར་རོ། །དེས་ན་འཁྲུལ་བ་མ་ཞིག་གི་བར་དུ་ལོ་ཀའི་ཐ་སྙད་རིགས་པས་དགག་མི་ནུས་པའི་ཕྱིར་མཁས་པའང་ལོ་ཀ་དང་མཐུན་པར་འཇུག་སྟེ། དཔྱོད་དང་ཐ་སྙད་དག་གིས་ནི། །ལོ་ཀ་བ་ཡི་ལམ་གནས་པ། །བྱིས་པ་དང་ནི་མཁས་པ་དག །ཤེས་དང་བརྗོད་པ་འདྲ་བ་ཉིད།། ཅེས་བཤད་དོ། །གཉིས་པ་མི་མཐུན་ཕྱོགས་མ་གྲུབ་པས་ལྡོག་པ་ཅན་དགག་པ་ལ་གཉིས་ཏེ། སྲོག་སོགས་བདག་མེད་ཁོ་ན་ལས་ལྡོག་པ་མ་གྲུབ་པ་དང༌། དེ་གྲུབ་ཀྱང་བདག་མི་འགྲུབ་པའི་རྒྱུ་མཚན་བསྟན་པའོ། །དང་པོ་ལ་གཉིས་ཏེ་བུམ་སོགས་བདག་མེད་དུ་མི་འགྲུབ་པ་དང༌།

གསོན་ལུས་བདག་བཅས་སུ་མི་འགྲུབ་བའོ། །དང་པོ་ལ་གསུམ་ལས། དང་པོ་བུམ་སོགས་བདག་མེད་དུ་མི་འགྲུབ་པའི་རྒྱུ་མཚན་ནི། བུམ་སོགས་ལ་བདག་ཡོད་པ་ཉིད་དུ་སྒྲུབ་པར་བྱེད་པའི་རྒོལ་བའི་ངག་འཇུག་པ་སྲིད་པའི་ཕྱིར་དེ་དག་ལ་བདག་དེ་མེད་པ་ཁོ་ནར་ངེས་པ་མ་ཡིན་ནོ། །བུམ་སོགས་ལ་བདག་གི་སྒྲུབ་བྱེད་མི་འཇུག་ན་གསོན་ལུས་ལའང་མི་འཇུག་པར་འདྲ་བའི་ཕྱིར་རོ། །དེས་ན་བུམ་སོགས་ལ་བདག་ཡོད་མེད་ཐེ་ཚོམ་ཟ་བར་འགྱུར་རོ། །གལ་ཏེ་བུམ་སོགས་ལ་བདག་ཡོད་མེད་ཐེ་ཚོམ་མི་ཟ་སྟེ་སངས་རྒྱས་པས་བདག་མེད་དུ་ཁས་བླངས་པའི་ཕྱིར་ཞེ་ན། འདིར་ཁས་བླངས་པ་དེ་ཚད་ མ་ཅན་ཡིན་ན་གཉིས་ཀ་ལ་གྲུབ་པར་འགྱུར་ལ། ཚད་མ་ཅན་མིན་པ་ལས་དེ་བདག་མེད་ཉིད་དུ་རིགས་པ་མ་ཡིན་ཏེ་གསོན་ལུས་ཀྱང་བདག་མེད་དུ་ཐལ་བའི་ཕྱིར་རོ། ། གཉིས་པ་དེས་ན་གཉིས་ཀ་ལས་ལྡོག་པར་དགོས་པ་ནི། ཁྱེད་ཀྱིས་མཐུན་ཕྱོགས་གཏན་མེད་པ་ལས་སྲོག་སོགས་ལྡོག་པ་མེད་པར་བརྗོད་ན་ཡང༌། མཐུན་ཕྱོགས་ལས་ཀྱང་སྲོག་སོགས་ལྡོག་པར་ཐེ་ཚོམ་ཟ་ཞེས་པ་དེ་ལས་ཀྱང་ལྡོག་པར་དོགས་པར་འགྱུར་ཏེ་བུམ་སོགས་བདག་བཅས་སུ་དོགས་པ་ལ་སྲོག་སོགས་མ་མཐོང་བའི་ཕྱིར་རོ། །མཐུན་ཕྱོགས་དེ་ལ་ཐེ་ཚོམ་ཟ་བ་སྟེ་སྲོག་སོགས་ལྡོག་པར་དོགས་པའི་ཕྱིར་མི་མཐུན་ཕྱོགས་བདག་མེད་པ་ལས་ཀྱང་སྲོག་སོགས་ལྡོག་པར་དོགས་པར་འགྱུར་རོ། །དེ་ཅིའི་ཕྱིར་ཞེ་ན། ཤེས་བྱ་ཐམས་ཅད་བདག་ཡོད་མེད་ཀྱི་ཕུང་པོ་གཉིས་ལས་མི་སྲིད་པས་དེ་དག་ལས་གང་རུང་གཅིག་ལ་སྲོག་སོགས་ངེས་པར་ཡོད་པའི་རྗེས་འགྲོ་ཚད་མས་གྲུབ་ན་དེ་ལས་གཞན་ལ་མེད་པར་ངེས་པའི་ལྡོག་པ་འགྲུབ་པ་ཡིན་ཏེ་དུ་བ་མེ་ཁོ་ན་ལ་ཡོད་པར་གྲུབ་ན་མེ་མེད་ལས་ལྡོག་པར་ངེས་པ་བཞིན་ནོ། །འདིར་ནི་དེ་ལྟར་མ་ཡིན་ཏེ་སྲོག་སོགས་བདག་བཅས་ཁོ་ན་ལ་ཡོད་པར་མ་ངེས་པའི་ཕྱིར་བདག་མེད་ཁོ་ན་ལས་ལྡོག་པར་མ་གྲུབ་པ་ཡིན་ནོ། །གསུམ་པ་དེ་ལ་རྩོད་པ་སྤང་བ་ནི་གལ་ཏེ་སྲོག་སོགས་བདག་མེད་ཁོ་ན་ལས་ལྡོག་པ་ལ་ཐེ་ཚོམ་མི་ཟ་སྟེ་བདག་དང་བཅས་པ་ཁོ་ན་ལ་སྲོག་སོགས་མཐོང་བའི་ཕྱིར་རོ།

།འདི་ལྟར་བུམ་སོགས་བདག་མེད་ལ་སྲོག་སོགས་མ་མཐོང་བའི་ཕྱིར་དང༌། དངོས་འགལ་ལ་ཕུང་གསུམ་ཀྱང་མི་སྲིད་པའི་ཕྱིར་རོ། །ཞེ་ན་འདིར་བུམ་སོགས་བདག་མེད་པར་གྲུབ་ཏུ་ཆུག་ཀྱང་བདག་མེད་པ་མཐའ་དག་ལ་སྲོག་སོགས་མེད་པར་མི་འགྲུབ་སྟེ་བདག་མེད་པའི་བྱེ་བྲག་མཐོང་བའི་བུམ་པ་ལ་སོགས་པ་འགའ་ཞིག་ལ་སྲོག་སོགས་མ་མཐོང་བ་ཡིན་ཡང་འདི་མཐོང་བ་མེད་པའི་བདག་མེད་ཀྱི་བྱེ་བྲག་དག་ལ་སྲོག་སོགས་ཡོད་མེད་ཐེ་ཚོམ་ཟ་བའི་ཕྱིར་རོ།། དེས་ན་བདག་མེད་པ་ཐམས་ཅད་ལ་སྲོག་སོགས་མེད་པར་མཚུངས་པ་མ་ཡིན་ཏེ་འདི་ལྟར། བདག་མེད་པའི་གསལ་བ་ཐམས་ཅད་ལ་སྲོག་སོགས་ཁྱབ་བྱེད་དུ་ཡོད་པ་མ་ཡིན་ཡང་བདག་མེད་པ་དེའི་རིགས་སུ་གྱུར་བའི་དོན་འགའ་ཞིག་ལ་སྲོག་སོགས་ཡོད་པའང་སྲིད་པའི་ཕྱིར་རོ། འདིར་བུམ་སོགས་ལ་སྲོག་སོགས་མ་མཐོང་བས་འགར་ཅེས་པ་བདག་མེད་པའི་གསལ་བ་ཐམས་ཅད་ལ་སྲོག་སོགས་མེད་པས་ཁྱབ་པ་ངེས་པ་མེད་དོ། །དཔེར་ན་མཁྲེགས་པའི་བྱེ་བྲག་ཤིང་ལ་སོགས་པ་ཕལ་ཆེར་མཚོན་གྱི་ཆོད་པ་མཐོང་ཡང་རྡོ་རྗེ་ལ་མཚོན་གྱིས་མི་ཆོད་པ་བཞིན་ ནོ། །དེས་ན་རྡོརྗེའང་མཚོན་གྱིས་གཅད་དུ་རུང་སྟེ་མཁྲེགས་པའི་བྱེ་བྲག་ཡིན་པའི་ཕྱིར་རྩ་དང་ཤིང་བཞིན་ཞེས་བརྗོད་ན་མ་ངེས་པ་བཞིན་དུ་འདིར་ཡང་ཡིན་ནོ། །གཉིས་པ་གསོན་ལུས་བདག་བཅས་སུ་མི་འགྲུབ་པ་ནི། གལ་ཏེ་བདག་མེད་པའི་བྱེ་བྲག་འགའ་ཞིག་ལ་སྲོག་སོགས་ཡོད་ན་དེ་བདག་མེད་པར་འགལ་ལོ་ཞེ་ན་མི་འགལ་ཏེ་བདག་མེད་དང་སྲོག་སོགས་ཡོད་པ་ལ་འགལ་པ་གཉིས་གང་ཡང་མ་མཐོང་པའི་ཕྱིར་གསོན་ལུས་ལ་སྲོག་སོགས་ཡོང་ཀྱང་བདག་མེད་པར་དོགས་པར་འགྱུར་རོ། །དེས་ན་ཐེ་ཚོམ་གང་ལས་ལྡོག་པར་འགྱུར། །ཞེས་པ་བདག་མེད་པ་ལ་ཡང་སྲོག་སོགས་ཡོད་པར་དོགས་པར་འགྱུར་རོ། །ཞེས་པའོ། ། གལ་ཏེ་སྲོག་སོགས་དང་བདག་མེད་དངོས་སུ་འགལ་བ་མེད་ཀྱང་བརྒྱུད་ནས་འགལ་བ་ཡིན་ཏེ་སྲོག་སོགས་ནི་བདག་གི་ཁྱབ་བྱ་ཡིན་པའི་ཕྱིར་རོ་ཞེ་ན།

འོ་ན་སྲོག་སོགས་དང་བདག་ལ་བདག་ཉིད་གཅིག་པའམ་རྒྱུ་འབྲས་ཀྱི་འབྲེལ་བ་ཡོད་པར་འགྱུར་ཏེ། ཁྱབ་བྱ་ཁྱབ་བྱེད་དུ་ངེས་པའི་ཕྱིར་རོ། །མ་ངེས་པ་མིན་ཏེ་ཁྱབ་བྱ་ཁྱབ་བྱེད་དུ་ངེས་པ་ནི་འབྲེལ་བ་ཡོད་པ་ལས་གཞན་ལ་མི་སྲིད་ཅེས་པ་ནི་དེ་ཡང་ཞེས་པའི་རྐང་པ་གཉིས་སོ། །བདག་དང་སྲོག་སོགས་འབྲེལ་བ་མེད་པ་དེས་ན་བདག་མེད་པ་ལས་ཀྱང་སྲོག་སོགས་འདི་ལྡོག་པ་ཐེ་ཚོམ་ཟ་བ་ཡིན་ནོ། །གཉིས་པ་དེ་གྲུབ་ཀྱང་བདག་མི་འགྲུབ་པ་ནི། ཁྱེད་འདོད་པ་ལྟར་བདག་ལོག་པས་སྲོག་སོགས་ལྡོག་པ་དང༌། སྲོག་སོགས་ལོག་པས་བདག་ལྡོག་པ་བདེན་ན༑ ཁོངས་སུ་ཆུད་པ་དེ་ལྟར་ན་ཡང་གསོན་ལུས་ལ་སྲོག་སོགས་ཀྱིས་བདག་མེད་མེད་པ་སྟེ་དེ་བཀག་པ་ལས་ཀྱང་བདག་དང་བཅས་པར་གྲུབ་པར་མི་འགྱུར་ཏེ་དགག་པ་བཀག་པ་བསྒྲུབ་བྱར་མི་འདོད་པའི་ཕྱིར་རོ་ཞེས་པ་ནི་མི་མཐུན་ཕྱོགས་མི་སྲིད་པའི་རྒྱུ་མཚན་གང་གིས་རིགས་པ་ཅན་དེ་ནི་ལྡོག་པ་མེད་པ་སྟེ་མེད་པ་བཀག་པ་ནི་ངེས་པར་དངོས་པོ་སྟེ་སྒྲུབ་པར་འདོད་པ་མ་ཡིན་པའི་ཕྱིར་རོ། །ཞེས་པའོ། རིགས་པ་ཅན་དགག་པ་བཀག་ཀྱང་བསྒྲུབ་པར་མི་འདོད་པའི་ཅིས་གྲུབ་ཅེ་ན༑ དཔེར་ན་ཞེས་པའི་རྐང་པ་གཉིས་སོ། །གསུམ་པ་དོན་བསྡུ་བ་ནི། རྟགས་མཐུན་ཕྱོགས་ལ་ལྡོག་པ་མེད་ན་དེ་རྒྱུ་དེའི་ཕྱིར་སྲོག་སོགས་ཀྱི་རྟགས་རྗེས་འགྲོ་ཅན་དུ་འགྱུར་རོ། །གལ་ཏེ་རྗེས་འགྲོ་ཅན་མིན་ན་ལྡོག་པ་ཅན་མིན་པར་འགྱུར་ཏེ་ལྡོག་པ་གྲུབ་པ་རྗེས་འགྲོ་ལ་རག་ལས་པའི་ཕྱིར་རོ། །དེ་ལྟར་འདོད་ན་གསོན་ལུས་ཀྱང་བདག་མེད་པའང་མ་ཡིན་པའི་ཕུང་པོ་གསུམ་པར་འགྱུར་རོ། །གསུམ་པ་སྲོག་སོགས་བདག་གི་གོ་བྱེད་ཡིན་པ་དགག་པ་ལ་གསུམ་སྟེ་རྟགས་འབྲེལ་བ་ལ་ལྟོས་པར་བསྟན་པ་དང༌། འབྲེལ་བ་སྒྲུབ་བྱེད་ལ་ལྟོས་པར་བསྟན་པ་དང༌། འབྲེལ་བ་ངེས་བྱེད་ཀྱི་ཚད་མ་བསྟན་པའོ། །དང་པོ་ནི་གོ་བྱ་གོ་བྱེད་ཡིན་པ་ལ་འབྲེལ་བ་ཡོད་པས་ཁྱབ་སྟེ་འདི་ལྟར་འཇུག་པ་སྟེ་རྟགས་ཀྱི་བསྒྲུབ་བྱ་སྒྲུབ་པ་ལ་དུ་བ་ལྟ་བུ་གང་གི་བདག་ཉིད་མེ་གང་མེད་ན་མི་འབྱུང་བ་ཅན་དུ་གྲུབ་ན་དེའི་ཕྱིར་མེ་དེ་ཉིད་ལོག་ན་དུ་བ་ལྡོག་པར་བྱེད་པ་ཡིན་ཀྱི་གཞན་ལོག་པས་ནི་ལྡོག་བྱེད་པ་མ་ཡིན་ནོ།

།དེ་བཞིན་དུ་མེ་ནུས་པ་མཐུན་ཅན་དུ་འཇུག་ནའང་དུ་བ་འཇུག་པར་བྱེད་པ་ཡིན་ནོ། །ཞེས་བྱ་བ་ནི་ཚད་མས་གྲུབ་པ་ཡིན་ནོ། །གཉིས་པ་ནི་དེ་ལྟ་བུའི་འབྲེལ་བ་དེ་ཡང་རང་དང་རང་གི་ཚད་མས་དེ་ལྟར་རྟོགས་པ་གཅིག་དགོས་ཀྱི་བྱ་རོག་དང་ཏ་ལའི་ཚུལ་དུ་ནི་མ་ཡིན་ནོ་ཞེས་པ་ནི་མེད་ན་མི་འབྱུང་ཞེས་པའི་རྐང་པ་གཉིས་སོ། །གསུམ་པ་ལ་གཉིས་ཏེ། དེ་བྱུང་གི་འབྲེལ་བ་ངེས་བྱེད་དང༌། བདག་གཅིག་པའི་འབྲེལ་བ་ངེས་བྱེད་དོ། །དང་པོ་ལ་གཉིས་ཏེ། རྒྱུ་འབྲས་ངེས་བྱེད་ཀྱི་ཚད་མ་དང༌། དེ་བདག་དང་སྲོག་སོགས་ལ་མི་སྲིད་པར་སྒྲུབ་པའོ། །དང་པོ་ནི་འབྲས་བུ་མཐོང་དང་ཞེས་པའི་རྐང་པ་གཉིས་ཏེ། རྒྱུ་འབྲས་ནི་རྗེས་སུ་འགྲོ་ལྡོག་གི་མཐར་ཐུག་ལ་དེ་ཡང་མཐོང་བ་དང་མ་མཐོང་བ་ལས་གཞན་མ་ཡིན་ནོ། །ཞེས་པའི་དོན་ཏོ། །གཉིས་པ་ལ་གསུམ་སྟེ་རྟགས་དགོད་པ་དང༌། ཚུལ་བསྒྲུབ་པ་དང༌། དེ་ལ་རྩོད་པ་སྤང་པའོ། །དང་པོ་ནི་དེ་ཡོད་ཅེས་པ་སྟེ་སྲོག་སོགས་རྟགས་སུ་བཀོད་པ་དེ་ལས་ཆོས་ཅན་དོན་གཞན་དུ་གྱུར་པའི་བདག་རྟོགས་པ་མ་ཡིན་ཏེ་སྲོག་སོགས་ཡོད་ན་བདག་ཡོད་པའི་ངེས་པ་མེད་པའི་ཕྱིར་རོ། །དེ་ཅིའི་ཕྱིར་ཞེ་ན་དེ་དག་ལ་མེད་ན་མི་འབྱུང་པའི་འབྲེལ་བ་མེད་པའི་ཕྱིར་རོ། །གཉིས་པ་ལ་གཉིས་ལས། དང་པོ་ཕྱོགས་ཆོས་བསྒྲུབ་པ་ནི་མེད་ན་མི་ འབྱུང་བ་མེད་པར་མ་གྲུབ་སྟེ། བདག་ལོག་ན་སྲོག་སོགས་ལྡོག་པའི་ཕྱིར་རོ་ཞེ་ན་མ་གྲུབ་སྟེ་བདག་དེ་མེད་པའི་དུས་ན་སྲོག་སོགས་དེ་དག་མེད་པར་འགྱུར་བ་མི་སྲིད་པའི་ཕྱིར་རོ། །ཅི་སྟེ་ན་བདག་ནི་ཡུལ་དུས་ཐམས་ཅད་ན་རྟག་ཏུ་ཡོད་པར་འདོད་པའི་ཕྱིར་རོ། །གཉིས་པ་ཁྱབ་པ་བསྒྲུབ་པ་ནི་གལ་ཏེ་བདག་ལོག་པས་སྲོག་སོགས་ལྡོག་པ་མི་སྲིད་ཀྱང་སྲོག་སོགས་ཡོད་པ་ལ་བདག་ཡོད་པའི་རྗེས་འགྲོ་ཡོད་པ་ལས་རྒྱུ་འབྲས་ཡིན་ནོ་ཞེ་ན། མ་ཡིན་ཏེ་སྤྱིར་འབྲས་བུའི་རང་བཞིན་ཁ་དོག་དང་དབྱིབས་དང་རོ་དང་དྲི་ལ་སོགས་པའི་ཐ་དད་རྣམས་རྒྱུ་ཐ་དད་ལས་བྱུང་བ་ཡིན་ཏེ་གཞན་དུ་ཡུལ་དུས་དང་རང་བཞིན་ངེས་པ་མི་འཐད་པའི་ཕྱིར་རོ།

།དེས་ན་རྒྱུ་འབྲས་ཀྱི་འབྲེལ་བ་ངེས་པ་ལྡོག་པ་ངེས་པ་ལ་མི་ལྟོས་ན་རྒྱུ་འདི་མེད་ཀྱང་འབྲས་བུ་འདི་འབྱུང་ངོ་ཞེས་ཁས་བླངས་པར་འགྱུར་ལ་དེ་ལྟར་ན་རྒྱུ་མེད་དུ་ཁས་བླངས་པར་འགྱུར་རོ། །གལ་ཏེ་རྒྱུ་དེ་དག་མེད་པར་གཞན་ལས་ཀྱང་འབྲས་བུ་འབྱུང་ན་ཇི་ལྟར་འབྲས་བུ་དེ་རྒྱུ་དེས་བསྐྱེད་པའི་རང་བཞིན་ཡིན་ཏེགཞན་ལས་འབྱུང་ན་ཧ་ཅང་ཐལ་བའི་ཕྱིར་རོ། །དེས་ན་རྒྱུ་ཚོགས་པ་རྣམས་ཀྱི་ནུས་པ་ཐ་དད་པའི་ཕྱིར་འབྲས་བུའི་དངོས་པོ་རྣམས་ཀྱང་སྣ་ཚོགས་པའི་ངོ་བོ་ཉིད་ཡིན་ནོ། །གལ་ཏེ་རྒྱུའི་ནུས་པ་ཐ་དད་པ་འབྲས་བུ་ཐ་དད་འཇོག་པར་བྱེད་པའི་རྒྱུ་མཚན་མིན་ན་འགྲོ་བ་གསུམ་པོ་འདི་ངོ་བོ་གཅིག་ཏུ་འགྱུར་ཏེ་ཐ་དད་དུ་འཇོག་པའི་རྒྱུ་མཚན་གཞན་མེད་པའི་ཕྱིར་རོ། །གསུམ་པ་དེ་ལ་རྩོད་པ་སྤང་པ་ལ་གསུམ་སྟེ། རྩོད་པ་དགོད་པ་དང་ལན་གདབ་པ་དང༌། དེ་ལ་རྩོད་པ་སྤང་པའོ། །དང་པོ་ནི་འོག་ཏུ། གཅིག་ནི་རང་བཞིན་དུ་མ་ན༌། །ཞེས་པ་མེ་ལོག་པས་དུ་བ་ལྡོག་པར་མི་འཐད་དེ་བརྒྱ་བྱིན་སྤྱི་བོ་གཅིག་ནི་མེ་དང་མེ་མ་ཡིན་པའི་རང་བཞིན་དུ་མ་ཅན་ཡིན་ལ་དེ་ལས་ཀྱང་དུ་བ་སྐྱེ་བའི་ཕྱིར་རོ་ཞེ་ན། འདིའི་ལན་ལ་གསུམ་ལས་དང་པོ་ལན་མདོར་བསྟན་པ་ནི། གོང་དུ། འདི་ཐ་དད་བྱེད་ཐ་དད་བྱེད། །མིན་ན་ཞེས་པ་ནི་བརྒྱ་བྱིན་གྱི་སྤྱི་བོ་ནི་མེ་དང་མེ་མ་ཡིན་པའི་འབྲས་བུ་ཐ་དད་པ་གཉིས་བྱེད་དམ་འོན་ཏེ་ཐ་དད་གཉིས་བྱེད་པ་མིན་པར་མེ་ཁོ་ནའི་འབྲས་བུ་བྱེད་བརྟག་གྲང༌། དང་པོ་ལྟར་ན་བརྒྱ་བྱིན་གྱི་སྤྱི་བོ་དེ་རང་བཞིན་གཅིག་ཡིན་པ་ཉམས་ཏེ་གཞན་མ་ལྟོས་པར་འབྲས་བུ་རིགས་མི་འདྲ་བ་གཉིས་བྱེད་པའི་ཕྱིར་རོ། །གལ་ཏེ་མེ་ཁོ་ནའི་འབྲས་བུ་སྐྱེད་ན་འོག་ཏུ་དེ་ལ་མེ་དང་མེ་མིན་གྱི་རང་བཞིན་གཉིས་ཡོད་པ་ཉམས་ཏེ་མེ་མིན་གྱིས་མེའི་འབྲས་བུ་སྐྱེད་པ་འགལ་བའི་ཕྱིར་རོ། ། གཉིས་པ་རྒྱས་པར་བཤད་པ་ནི་བརྒྱ་བྱིན་གྱི་སྤྱི་བོས་དུ་བ་སྐྱེད་ནུས་ན་དེ་ཉིད་མེ་ཡིན་ལ་མི་ནུས་ན་དེ་ལས་དུ་བ་འབྱུང་བ་མི་འཐད་ཅེས་པ་ནི།

དེས་ན་ཞེས་པའི་ཚིགས་བཅད་གཅིག་གོ །གསུམ་པ་དོན་བསྡུ་བ་ནི། གེགས་མི་མཐུན་པ་ལས་འབྱུང་པ་མི་འཐད་པ་དེའི་ཕྱིར་ཞེས་པའི་རྐང་པ་གཉིས་ནི་རྒྱུ་འབྲས་སོ་སོ་ངེས་པའི་དོན་བསྡུ་བ་ཡིན་ལ་སོ་སོར་ངེས་པ་དེ་ན་ཞེས་པའི་རྐང་པ་གཉིས་ནི་རྒྱུའི་རང་བཞིན་མཐོང་ན་གཅིག་དང་ཐ་དད་དུ་ངེས་པ་བཞིན་དུ་དེ་དག་གི་འབྲས་བུ་མཐོང་ནའང་རྒྱུའི་རིགས་དང་གཅིག་ཐ་དད་དུ་རྟོགས་པར་འགྱུར་རོ་ཞེས་པའི་དོན་ཏོ། །གསུམ་པ་རྩོད་པ་སྤང་བ་ལ་བཞི་ལས་དང་པོ་རྩོད་པ་དགོད་པ་ནི། གལ་ཏེ་ཆུ་དང་འོ་མ་དངོས་པོ་ཐ་དད་ལས་འབྲས་ལ་སོགས་པའི་དངོས་པོ་རུལ་བའི་འབྲས་བུ་གཅིག་སྐྱེ་བར་མཐོང་བ་བཞིན་དུ་རྒྱུ་རིགས་མི་མཐུན་པ་དུ་མ་ལས་འབྲས་བུ་གཅིག་ཇི་ལྟར་སྐྱེ་བར་མི་འགྱུར་ཞེ་ན། གཉིས་པ་དེའི་ལན་ནི་ཆུ་དང་འོ་མ་གཉིས་ཀ་ལ་དངོས་པོ་གཤེར་བར་བྱེད་པའི་ནུས་པ་ཡོད་པའི་རྒྱུ་མཚན་གང་ལས་འབྲས་བུ་རུལ་བ་གཉིས་ཞེས་པ་གཅིག་སྐྱེ་བར་འགྱུར་བ་ཡིན་ནོ། །འབྲས་བུ་གཅིག་ཡིན་པའི་དུས་དེར་ཆུ་དང་འོ་མ་གཉིས་ཀ་ཡང་གཤེར་བ་ཉིད་ཅེས་པ་གཅིག་ཉིད་ཡིན་ཏེ་དེ་མ་ཡིན་ལས་ལོག་པའི་ཕྱིར་རོ། །ཅི་འདི་ནི་ཞེས་པ་ནི་ཁྱེད་ཀྱི་ལན་འདི་ནི་ཅི་ཞིག་ཡིན་ཆུ་དང་འོ་མ་དངོས་པོ་ཐ་དད་གཅིག་པའི་བདག་ཉིད་དུ་འདོད་པ་ཡིན་ནམ། དེ་གཉིས་ཐ་དད་ཡིན་ན་ཡང་གཤེར་བ་ཉིད་དུ་གཅིག་པ་ཇི་ལྟར་ཡིན་ཏེ་གཅིག་ཡིན་ན་ཐ་དད་དུ་འགལ་ལ་ཐ་དད་ཡིན་ན་གཅིག་ཏུ་འགལ་ལོ་ཞེ་ན། བདེན་ཏེ་དོན་དམ་པར་ན་ཆུ་དང་འོ་མ་གཉིས་ཐ་དད་ཅིང་དེའི་འབྲས་བུ་རུལ་བ་ཉིད་ཀྱང་ཐ་དད་ཡིན་ཏེ་དངོས་པོ་ཐམས་ཅད་རང་རང་གི་ངོ་བོ་ལ་གནས་པའི་ཕྱིར་རོ། །འོན་ཀྱང་གཤེར་བ་ཉིད་ཅེས་པ་དེའི་རང་བཞིན་ཅན་དེ་ཡུལ་ཅན་གྱི་རྟོག་པའི་བློ་དེ་དག་ཐ་དད་མེད་པར་འཛིན་པའི་ཤེས་པ་གཅིག་སྐྱེད་པའི་ཕྱིར་དེ་དག་གཤེར་བ་ཉིད་དུ་གཅིག་གོ་རུལ་བ་ཉིད་དུ་གཅིག་གོ་ཞེས་བརྗོད་པ་ཡིན་ནོ། །གསུམ་པ་དེའི་དཔེ་ནི་གཞན་སེལ་གྱི་སྒོ་ནས་གཤེར་བ་ཉིད་དུ་བརྗོད་པ་དེ་བཞིན་དུ་དུ་བ་དང་སྟག་པ་ལ་སོགས་པའི་མེ་ཐ་དད་ཀྱང་ཆ་གང་གིས་ཏེ་མེ་མ་ཡིན་ལས་ལོག་པའི་རྒྱུ་མཚན་གྱིས་དེ་དག་ཐམས་ཅད་མེར་རྟོག་པ་གཅིག་སྐྱེད་པའི་རྟེན་ཡིན་པ་མེ་མ་ཡིན་ལས་ལོག་པའི་མེ་ཙམ་དེས་ནི་འབྲས་བུ་དུ་བ་ཙམ་སྐྱེད་པ་དེས་ན་དུ་བས་མེའི་སྤྱི་དེ་ལྟར་རྟོགས་པར་འགྱུར་བ་ཡིན་ནོ།

།འོ་ན་དུ་བ་མེ་ཁོ་ན་ལས་བྱུང་ངམ་ཞེ་ན། མེ་རིགས་གཅིག་ཏུ་ཤེས་པའི་རྗེས་དཔག་ནི་དུ་བ་ལས་སྐྱེ་ལ་དུ་བ་ནི་ཡན་ལག་གཞན་ཏེ་བུད་ཤིང་གི་རྐྱེན་ལ་ལྟོས་པའི་མེ་ཉིད་ལས་བྱུང་བའི་ཕྱིར་དུ་བ་བུད་ཤིང་གི་རྣམ་འགྱུར་དང་བཅས་པའི་མེ་དེ་ལ་འཁྲུལ་བ་མེད་པ་ཅན་ཡིན་ནོ། །དེ་ལྟར་འབྲས་གཞན་དེ་བཞིན་གྲུབ། །ཅེས་པ་ནི་མེ་ཐ་དད་ཀྱང་ལྡོག་པའི་སྒོ་ནས་གཅིག་ཏུ་རྟོགས་པ་དེ་ལྟར་འབྲས་བུ་གཞན་ཏེ་ཆུ་དང་འོ་མ་ཐ་དད་ཀྱང་ལྡོག་པའི་སྒོ་ནས་གཤེར་བ་ཉིད་གཅིག་ཏུ་རྟོགས་པ་གྲུབ་པ་ཡིན་ནོ། །བཞི་པ་དཔེ་དེ་བསྒྲུབ་པ་ནི། འོ་ན་དུ་བ་མེ་ལ་མི་འཁྲུལ་བར་ཅིས་གྲུབ་ཅེ་ན༑ དུ་བ་བུད་ཤིང་འགྱུར་བ་ཡི། ཞེས་པའི་ཚིགས་བཅད་གཅིག་གོ །གཉིས་པ་བདག་གཅིག་པའི་འབྲེལ་བ་ངེས་བྱེད་ནི་ཇི་ལྟར་རང་བཞིན་གྱི་རྟགས་ཀྱི་འབྲེལ་བ་ངེས་པར་བྱེད་པའི་ཤེས་བྱེད་ཀྱི་རྒྱུ་སྟེ་ལྟོས་མེད་ལ་སོགས་པའི་རྟགས་ལ་ལྟོས་ན་རང་བཞིན་གྱི་རྟགས་ཐམས་ཅད་ཀྱང་མེད་ན་མི་འབྱུང་བར་ཤེས་པར་བྱ་སྟེ་འཇིག་པ་དང་བཅས་པའི་འབྲེལ་བ་གོང་དུ་ཇི་སྐད་བཤད་པ་བཞིན་ནོ། དེའང་རྒྱུ་མེད་ཕྱིར་ན་འཇིག་པ་ནི། །རང་གི་ངོ་བོའི་རྗེས་འབྲེལ་ ཉིད། །ཅེས་པ་ལ་སོགས་པའོ། །གསུམ་པ་དེས་རིགས་ཅན་གཞན་ཡང་གྲུབ་པར་བསྟན་པ་ནི། ལྡོག་ཅན་ཞེས་པའི་ཚིགས་བཅད་གཅིག་སྟེ། སློབ་དཔོན་གྱིས་ཀྱང་མཉན་བྱ་ཐུན་མོང་མ་ཡིན་པའི་མ་ངེས་པར་བསྟན་པས་དེ་ལྟ་བུའི་རིགས་ཅན་ཐམས་ཅད་ཐུན་མོང་མ་ཡིན་པར་བརྗོད་པ་ཡིན་ཏེ། །

རྒྱན་ལས་ མཐུན་ཕྱོགས་མི་མཐུན་ཕྱོགས་དག་ལས། ། ལྡོག་པ་ཡང་དག་ཉིད་དུ་ནི། །སྲིད་མིན་མ་མཐོང་བ་ཙམ་གྱིས། །ལྡོག་པ་ཅན་ཞེས་བརྗོད་པ་ཡིན། །ཞེས་པ་ལྟར་རོ། །ལྡོག་པ་ཅན་དགག་པ་བཤད་ཟིན་ཏོ། །གཉིས་པ་སྦྱིར་རྗེས་སུ་འགྲོ་བ་ཅན་དགག་པ་ནི། ཁ་ཅིག་ན་རེ་སྒྲ་མི་རྟག་སྟེ་གཞལ་བྱ་ཡིན་པའི་ཕྱིར་རོ། །ཞེས་པ་ནི། མི་མཐུན་ཕྱོགས་སྐད་ཅིག་བཀག་པ་ལ་རྗེས་སུ་མི་འགྲོ་སྟེ། སྐད་ཅིག་གིས་སྟོང་པ་ནི་དངོས་མེད་ཡིན་པ་ཉིད་ཀྱིས་གཞལ་བྱར་མི་རུང་པའི་ཕྱིར་རོ། །དེས་ན་མཐུན་ཕྱོགས་ཁོ་ན་ལ་ཡོད་པའི་རྗེས་འགྲོ་རྐྱང་པ་ཡིན་ནོ་ཞེས་ཟེར་རོ། །མི་འཐད་དེ་རྗེས་འགྲོའི་ངེས་གཟུང་གིས་མི་མཐུན་ཕྱོགས་ལ་རྟགས་ཁེགས་ན་དེ་ལ་ལྡོག་ཁྱབ་ཀྱང་ཡོད་པར་འགྱུར་ལ། མ་ཁེགས་ན་ངེས་གཟུང་དོན་མེད་དུ་ཐལ་བའི་ཕྱིར་རོ། །གལ་ཏེ་མེད་པ་ལ་རྟགས་ལྡོག་པ་མི་རུང་སྟེ་མེད་པ་དགག་གཞིར་མི་རུང་པའི་ཕྱིར་རོ་ཞེ་ན། འོ་ན་མེད་པ་ལ་རྟགས་ཡོད་པར་ཐལ་ཏེ་དགག་པ་བཀག་པ་སྒྲུབ་པ་ཡིན་པའི་ཕྱིར་རོ། །དེས་ན་དངོས་མེད་ཀྱང་བློས་རྣམ་པར་འཇོག་པར་བྱེད་པའི་ཕྱིར་ཤེས་བྱ་ཡིན་ལ་དེའི་ཕྱིར་འདི་ཐུན་མོང་གི་མ་ངེས་པ་ཡིན་ནོ། །གསུམ་པ་མ་དམིགས་པའི་དཔེ་ལོགས་སུ་མི་སྟོན་པའི་འཐད་པ་ལ་གསུམ་སྟེ། །རྒྱུ་དང་ཁྱབ་བྱེད་མ་དམིགས་པ་ལོགས་སུ་མི་སྟོན་པའི་རྒྱུ་མཚན་དང༌། རང་བཞིན་མ་དམིགས་པ་ལོགས་སུ་མི་སྟོན་པའི་རྒྱུ་མཚན་དང༌། རྒྱུ་མཚན་ཅན་མ་དམིགས་པའི་རང་བཞིན་བསྟན་པའོ། །དང་པོ་ལ་གསུམ་ལས་དང་པོ་མ་དམིགས་པ་གཉིས་ཀྱི་དཔེ་གྲུབ་ཟིན་པར་བསྟན་པ་ནི། གལ་ཏེ་གཏན་ཚིགས་ཀྱི་རབ་ཏུ་དབྱེ་བའི་སྐབས་སུ་མ་དམིགས་པའི་རབ་ཏུ་དབྱེ་བའང་བསྟན་པར་རིགས་ཏེ་རྟགས་ཡིན་པའི་ཕྱིར་རོ། །གཞན་ཡང་མ་དམིགས་པ་འབྲེལ་བ་གཉིས་ལ་བརྟེན་ན་རང་བཞིན་དང་འབྲས་བུ་གཉིས་སུ་འདུས་པར་འགྱུར་ལ་མི་བརྟེན་ན་འབྲེལ་བ་མེད་པར་འགྱུར་ཏེ་འབྲེལ་བ་གཉིས་ལས་མེད་པའི་ཕྱིར་རོ་ཞེ་ན།

ཉེས་པ་མེད་དེ་མ་དམིགས་པ་འདི་གཉིས་ནི་འབྲེལ་བ་གཉིས་ལ་བརྟེན་པའི་ཕྱིར་གོ་བྱེད་ཡིན་ཏེ། རྒྱུ་དང་ཁྱབ་བྱེད་མེད་པའི་ཕྱིར། །འབྲས་དང་ཁྱབ་བྱ་མེད་པ་ནི། ། གོ་འགྱུར་དངོས་པོ་མེད་པ་ཡི། །སྒྲུབ་བྱེད་གཞན་ནི་འགའ་ཡང་མེད། །ཅེས་པ་ལྟར་རོ། །དངོས་པོ་བཀག་པ་ལས་མ་གཏོགས་པའི་དངོས་མེད་རྟོགས་པའི་ཐབས་མེད་པའི་ཕྱིར་རོ། །ཞེས་པའི་དོན་ཏོ། །དེ་དག་འདིར་དཔེར་བརྗོད་ཟིན་པ་ཡིན་ཏེ་སྒྲུབ་རྟགས་ཀྱི་ལྡོག་པ་བརྗོད་པ་ཉིད་ཀྱིས་དེ་དག་གི་དཔེ་གྲུབ་པས་ལོགས་སུ་མ་བསྟན་ཞེས་པ་ནི། རྒྱུ་དང་ཞེས་པའི་ཚིགས་བཅད་གཅིག་གོ གཉིས་པ་རྟགས་ཀྱི་ཁྱད་པར་སྣང་རུང་ཡང་གྲུབ་པར་བསྟན་པ་ནི། མ་དམིགས་པ་དེ་ལ་ཡང་བལྟར་རུང་དོན་ལ་མ་དམིགས་པ་དེ་གོ་བྱེད་ཡིན་ནོ་ཞེས་བསྟན་ཟིན་ ཏོ། །ཇི་ལྟར་བསྟན་ཞེ་ན། བྱེ་བྲག་པ་ན་རེ་གསོན་ལུས་ལ་བདག་ཡོད་དེ། སྲོག་སོགས་ཡོད་པའི་ཕྱིར་རོ་ཞེས་པ་འདི་མི་མཐུན་ཕྱོགས་བུམ་སོགས་བདག་མེད་པ་ཁོ་ན་ལས་ལྡོག་པ་ཡིན་ནོ་ཞེས་ཟེར་རོ། །དེ་ལ་སློབ་དཔོན་གྱིས་བདག་བལྟར་མི་རུང་པའི་ཕྱིར་བུམ་པ་ལ་སོགས་པ་ལ་བདག་མེད་པ་ཉིད་མ་གྲུབ་སྟེ་མ་དམིགས་པ་ཙམ་ནི་ཐེ་ཚོམ་གྱི་རྒྱུ་ཡིན་པའི་ཕྱིར་རོ་ཞེས་བཤད་དོ། །དེས་ན་བུམ་པ་ལ་སྲོག་སོགས་མ་མཐོང་ཡང་བདག་མེད་ཁོ་ན་ལས་ལྡོག་པ་གྲུབ་པ་མེད་དེ་བུམ་པ་བདག་མེད་དུ་མ་གྲུབ་པའི་ཕྱིར་རོ། །དེ་ཅིའི་ཕྱིར་ཞེ་ན་སྐྱེས་བུ་མཐོང་མེད་ཅེས་པ་དེ་ལ་བདག་ཡོད་ཀྱང་མཐོང་དུ་མི་རུང་བའི་ཕྱིར་རོ། །མ་དམིགས་པ་ཙམ་གྱིས་མི་ཁེགས་ཏེ་དེ་ལྟ་བུའི་གཏན་ཚིགས་ནི་ཐེ་ཚོམ་ཟ་བའི་རྒྱུར་བཤད་པའི་ཕྱིར་རོ། ། དེས་ན་མ་དམིགས་པ་ལ་ཁྱད་པར་བལྟར་རུང་བ་དགོས་པར་གྲུབ་པོ། །གསུམ་པ་མ་དམིགས་པ་ལ་རྩོད་པ་སྤང་བ་ནི། རྟགས་ཐམས་ཅད་ཀྱིས་གཞན་སེལ་སྒྲུབ་ན་ཐམས་ཅད་དགག་པའི་གཏན་ཚིགས་སུ་འགྱུར་རོ་ཞེ་ན། མ་ཡིན་ཏེ་མ་དམིགས་པ་འདིས་ནི་ས་ཕྱོགས་ལ་སོགས་པའི་ཆོས་ཅན་དངོས་པོ་ལའངདངོས་པོའི་ཆ་ཁས་བླངས་པའམ་འཕངས་པ་མེད་པར་དགག་པ་ཉིད་སྒྲུབ་པར་བྱེདཔས་དགག་རྟགས་ཡིན་ལ་སྔ་མ་འབྲས་བུ་རང་བཞིན་དག་གིས་རྟག་པ་དེ་

མ་ ཡིན་གཞན་སེལ་པའི་མི་རྟག་པ་སྒྲུབ་པར་བྱེད་པའི་ཕྱིར་སྒྲུབ་རྟགས་ཡིན་ནོ། །གཉིས་པ་རང་བཞིན་མ་དམིགས་པ་ལོགས་སུ་མ་བསྟན་པའི་རྒྱུ་མཚན་ལ་བཞི་སྟེ། མ་དམིགས་པའི་འབྲེལ་བ་བསྒྲུབ་པར་བྱེད་པ་དང༌། དེའི་བསྒྲུབ་བྱ་ངོས་གཟུང་པ་དང༌། དེ་ཐ་སྙད་སྒྲུབ་ཏུ་བསྟན་པ་དང༌། ལོགས་སུ་མི་སྟོན་པའི་འཐད་པ་བསྟན་པའི་སྒོ་ནས་མཇུག་བསྡུ་བའོ། །དང་པོ་ནི་རང་བཞིན་མ་དམིགས་པ་འབྲེལ་བ་གང་ལ་བརྟེན་ཞེ་ན་བདག་གཅིག་པ་ལ་བརྟེན་ཞེས་སྟོན་པ་ནི་དེ་ལ་ཞེས་པ་སྟེ་དམིགས་སུ་རུང་བའི་ཡོད་པའི་ཁྱབ་བྱེད་དེ་དམིགས་པ་ལས་གཞན་མ་ཡིན་པར་བསྟན་པས་དམིགས་རུང་མེད་པའི་མཚན་ཉིད་ནི་དེ་མ་དམིགས་པ་ལས་གཞན་མ་ཡིན་ཏེ་དངོས་འགལ་གཅིག་གི་མཚན་ཉིད་བཀག་པ་གཅིག་གི་མཚན་ཉིད་ཡིན་པའི་ཕྱིར་ཏེ། ཚད་མས་གྲུབ་པར་སྨྲ་རྣམས་ཀྱི། །དོན་གྱིས་བཟློག་པ་ཉིད་ལས་ཡིན། ཞེས་པ་ལྟར་རོ། །གལ་ཏེ་བུམ་པ་མེད་པ་དང་བུམ་འཛིན་མེད་པ་གཅིག་ཏུ་མི་རུང་སྟེ་དགག་བྱ་དང་བུམ་འཛིན་ཐ་དད་པའི་ཕྱིར་རོ། །ཞེ་ན་མི་འགལ་ཏེ་མ་དམིགས་པ་ལས་མེད་པའི་ཐ་སྙད་སྒྲུབ་པའི་ཕྱིར་ཏེ་དམིགས་པ་ལས་ཡོད་པའི་ཐ་སྙད་སྒྲུབ་པ་བཞིན་ནོ། །གལ་ཏེ་དམིགས་པ་ཡོད་པའི་ཁྱབ་བྱེད་དུ་མི་འཐད་དེ་ཤེས་པ་མེད་ཀྱང་དོན་ཡོད་པ་སྲིད་པའི་ཕྱིར་ཏེ་བུམ་འཛིན་མེད་ཀྱང་བུམ་པ་ཡོད་པ་བཞིན་ནོ་ཞེ་ན། འདིར་དམིགས་པའི་སྒྲ་ནི་དམིགས་པར་བྱ་བ་ལ་བྱས་ན་དོན་གྱི་ངོ་བོ་ཁོ་ན་ཡིན་ལ། དམིགས་པ་བྱེད་པ་ལ་བྱས་ན་ཡུལ་འཛིན་པའི་ཤེས་པ་ཡིན་ཏེ་སྣང་རུང་ལ་ཤེས་པ་ཡོད་པས་ཁྱབ་པའི་ཕྱིར་རོ། །དེ་ལྟར་ན་དམིགས་པ་ཡོད་པའི་མཚན་ཉིད་ཡིན་པ་དེའི་ཕྱིར་མ་དམིགས་པ་ནི་མེད་པའི་མཚན་ཉིད་ཡིན་པར་གྲུབ་པས་མ་དམིགས་པ་དང་མེད་པ་གཉིས་དེའི་བདག་ཉིད་ཉིད་ཀྱི་འབྲེལ་བ་ཡོད་པར་གྲུབ་བོ། །དེའི་ཕྱིར་རང་བཞིན་མ་དམིགས་པའི་དཔེ་གཅིག་ཏུ་བཞེད་པ་ཡིན་ནོ་ཞེས་སྦྱར་རོ། །གལ་ཏེ་མ་དམིགས་པ་ཉིད་མེད་པ་ཡིན་ན་དེ་ཐམས་ཅད་ལ་གྲུབ་པའི་ཕྱིར་བསྟན་པ་ལ་དོན་ཅི་ཡོད་ཅེ་ན།

ཡུལ་མི་དམིགས་པ་ཤེས་ཀྱང་མེད་པའི་ཐ་སྙད་མི་ཤེས་པའི་རྨོངས་པ་ཡོད་པས་དེ་ཐ་སྙད་དེ་ཤེས་པར་བྱ་བའི་ཕྱིར་བསྟན་པ་ཡིན་ནོ། །གཉིས་པ་ལ་གསུམ་ལས། དང་པོ་བཟློག་ཕྱོགས་དགག་བྱའི་རང་བཞིན་བསྟན་པ་ནི། །ཡོད་པར་ངེས་པའི་ཐ་སྙད་ཀྱི་ཡུལ་ཚད་མས་དམིགས་པ་མེད་པའི་ཕྱིར་དེར་ཞེས་པ་ཡུལ་འགའ་ཞིག་ཏུ་དེའི་ཡུལ་ཅན་ཡོད་པའི་ཤེས་པ་དང་བརྗོད་པ་དང་ཡོད་པར་དོགས་པའི་ཐེ་ཚོམ་གསུམ་འགོག་པ་ཡིན་ཏེ། མེད་པའི་ཐ་སྙད་གྱི་ཡུལ་གྲུབ་པའི་ཕྱིར་རོ། །དཔེར་ན་ཀིང་ཤུའི་མེ་ཏོག་གི་ཕུང་པོ་ལ་སོགས་པ་ལ་མེར་དོགས་པའི་ཚེ་འདི་སྲེག་པར་བྱེད་པ་མིན་པའི་ཕྱིར་མེ་མ་ཡིན་ནོ་ཞེས་བྱ་བ་བཞིན་ནོ། །གཉིས་པ་དེ་ལས་བཟློག་པ་བསྒྲུབ་བྱའི་རང་བཞིན་ནི་མེ་མ་ཡིན་པ་སྲེག་བྱེད་མ་ཡིན་པ་ལས་ཐ་མི་དད་པ་བཞིན་དུ་དམིགས་རུང་མེད་པ་ཅེས་པའི་བསྒྲུབ་བྱ་ནི་རྟགས་མི་དམིགས་པ་ལས་གཞན་མ་ཡིན་ནོ། །དེའི་ཕྱིར་གང་དུ་མ་དམིགས་པ་དེ་ཡོད་པ་ལས་མ་དམིགས་པ་དེའི་རྒྱུ་མཚན་ཅན་གྱི་མེད་པའི་སྒྲ་དང་ཤེས་པ་སྒྲུབ་པ་ཡིན་ནོ། །མ་དམིགས་པས་མེད་པའི་དོན་སྒྲུབ་ན་རྟགས་ཅན་བདག་གཅིག་པར་མི་རུང་བའི་ཕྱིར་རོ། །གསུམ་པ་དེ་ལ་རྩོད་པ་སྤང་བ་ནི། མ་དམིགས་པས་མེད་པའི་ཐ་སྙད་སྒྲུབ་པ་མི་འཐད་དེ་མ་དམིགས་པ་ནི་རྒྱུ་ཡིན་ལ་ཐ་སྙད་ནི་འབྲས་བུ་ཡིན་པས་རྒྱུ་ལ་འབྲས་བུས་མ་ཁྱབ་པའི་ཕྱིར་རོ་ཞེ་ན། མ་ཡིན་ཏེ་སྣང་དུ་རུང་བའི་དོན་མ་མཐོང་ན་མེད་ཅེས་བྱ་བའི་ཐ་སྙད་འདི་དབུལ་པོའི་ཁྱིམ་ལ་སོགས་པར་སྔོན་དུ་གྲུབ་ཟིན་པའི་ཕྱིར། ཐ་སྙད་དེ་འབྲས་བུ་ཡིན་ཡང་རྒྱུ་ལ་སོགས་མ་དམིགས་པ་དེ་ལས་ནི་མེད་པའི་བློ་སྒྲ་ཐེ་ཚོམ་མེད་པར་གྲུབ་པ་ཡིན་ནོ། །གསུམ་པ་ནི་གལ་ཏེ་མ་དམིགས་པ་ལས་མེད་པའི་ཐ་སྙད་གྲུབ་ཟིན་པའི་ཕྱིར་དེ་རྟགས་ལ་མི་ལྟོས་པར་འགྱུར་རོ། །ཞེ་ན་མ་ཡིན་ཏེ་འགའ་ཞིག་ཏུ་མེད་པའི་ཐ་སྙད་ཀྱི་ཡུལ་མ་དམིགས་པ་ཙམ་ཡོད་ན་ཡང༌། མེད་པའི་ཐ་སྙད་ཀྱི་ཡུལ་ནི་ཡུལ་དང་དུས་ལ་སོགས་པའི་ཁྱད་པར་ཅན་གྱི་མ་དམིགས་པ་ཡིན་ནོ་སྙམ་དུ་ཐ་སྙད་ཀྱི་རྒྱུ་མཚན་ལ་རྨོངས་པས་སྐབས་སུ་བབ་པའི་ཡུལ་འདིར་གཞན་རྨོངས་པ་དག་སྔོན་གྲུབ་པའི་རྗེས་སུ་མེད་པའི་ཐ་སྙད་མི་བརྗོད་པ་སྟེ་མ་གྲུབ་པ་ན་མཁས་པས་སྔོན་ཐ་སྙད་གྲུབ་པའི་ཡུལ་དང་ཆོས་མཐུན་པ་འདིར་ཡང་ཡོད་པར་བསྟན་པ་ལས་རྨོངས་པ་ལ་བརྡ་དྲན་པར་བྱེད་པ་འབའ་ཞིག་ཡིན་གྱི་དོན་ནི་བསྒྲུབ་ཏུ་མེད་དོ།

།ཞེས་པའོ། །ཇི་ལྟར་ཏེ་དཔེར་ན་མཐོང་བ་སྟེ་ཡོད་ན་ཡོད་པ་དང༌། མ་མཐོང་བ་སྟེ་མེད་ན་མེད་པའི་རྗེས་སུ་འགྲོ་ལྡོག་ལས་མེ་རྒྱུ་དང་དུ་བ་འབྲས་བུའི་ཐ་སྙད་དུ་སྒྲུབ་པ་ནི་རྗེས་སུ་འགྲོ་ལྡོག་ལས་རྒྱུ་འབྲས་བུ་གཉིས་ཀྱི་ཐ་སྙད་གཞན་དུ་མེད་པ་བཞིན་ནོ། །འོ་ན་རྗེས་སུ་འགྲོ་ལྡོག་ལ་རྒྱུ་འབྲས་ཀྱི་བརྡ་བཏགས་པ་ལ་དགོས་པ་ནི་ཅི་ཡོད་ཅེ་ན། ཡོད་ན་ཡོད་པ་དང་མེད་ན་མེད་པ་དེ་གཉིས་ལ་འབྲས་བུ་དང་སོགས་པ་སྟེ་རྒྱུའི་སྒྲ་སྦྱར་བ་ནི་ཐ་སྙད་སླ་བར་བྱ་བའི་ཕྱིར་མཁས་པས་བཀོད་པ་ཡིན་ནོ། །བཞི་པ་ནི་རང་བཞིན་མ་དམིགས་པའི་དཔེ་ལ་ལོགས་སུ་བསྟན་མི་དགོས་ཏེ་དཔེར་བརྗོད་ཟིན་པའི་རང་བཞིན་རྟགས་ཀྱི་ནང་དུ་འདུས་པའི་ཕྱིར་རོ། །ཞེས་པ་ནི་རྒྱུ་ལས་ཞེས་པའི་ཚིགས་བཅད་གཅིག་གོ །གསུམ་པ་རྒྱུ་མཚན་ཅན་མ་དམིགས་པའི་རང་བཞིན་ལ་གསུམ་སྟེ། སྣང་རུང་མ་དམིགས་པ་དང༌། མི་སྣང་བ་མ་དམིགས་པ་དང༌། མ་དམིགས་པའི་སྦྱོར་བའི་དབྱེ་བའོ། །དང་པོ་ལ་གཉིས་ལས། དང་པོ་ཁྱབ་པ་བསྒྲུབ་པ་ནི། མི་དམིགས་པ་ལ་མེད་པའི་ཐ་སྙད་ཀྱིས་ཁྱབ་པ་ནི། སྔར་རི་བོང་གི་མགོ་ལ་སོགས་པའི་སྟེང་དུ་མ་དམིགས་པ་ལ་མེད་པའི་བརྡ་ལན་གཅིག་སྦྱར་བས་ཐམས་ཅད་དུ་འགྲུབ་སྟེ་རང་བཞིན་ཁྱད་པར་མེད་པའི་ཕྱིར་རོ། །དོན་ལ་ཁྱད་པར་མེད་པ་ ཡང༌། །སྒྲ་ཡི་ཐ་དད་མི་རིགས་སོ། །ཞེས་པ་ལྟར་རོ། །གཉིས་པ་ཕྱོགས་ཆོས་བསྒྲུབ་པ་ལ་གཉིས་ཏེ། མ་དམིགས་པ་ཤེས་པའི་རྒྱུར་བསྒྲུབ་པ་དང༌། མ་དམིགས་པ་མངོན་སུམ་གྱིས་གྲུབ་པར་བསྟན་པའོ། །དང་པོ་ལ་གསུམ་ལས། དང་པོ་མདོར་བསྟན་པ་ནི། མ་དམིགས་པ་ལས་བུམ་པ་མེད་དོ། །ཞེས་པའི་བློ་སྐྱེ་བ་མི་འཐད་དེ་མ་དམིགས་པ་ནི་དགག་བྱ་ལ་དམིགས་པའི་བློ་བཀག་པ་ཙམ་ཡིན་པའི་ཕྱིར་རོ། །མ་ངེས་པ་མིན་ཏེ་གཉིད་ལོག་པའམ་མི་འཛུམ་པ་ན། དགག་བྱ་འཛིན་པའི་བློ་མེད་ཀྱང་དགག་བྱ་མེད་དོ་ཞེས་ངེས་པ་མི་སྐྱེ་བའི་ཕྱིར་རོ་ཞེ་ན། ངེས་པ་ནི་མ་དམིགས་པ་ཙམ་ལས་སྐྱེ་བ་མ་ཡིན་གྱི་དགག་གཞི་ཁྱད་པར་ཅན་དམིགས་པ་ལས་སྐྱེ་བ་ཡིན་ནོ་ཞེས་པ་ནི།

གཅིག་དམིགས་ཞེས་པའི་ཚིགས་བཅད་གཅིག་གོ །གཉིས་པ་རྒྱས་པར་བཤད་པ་ནི། འོ་ན་གཅིག་དམིགས་པ་ལས་སྐྱེའོ་ཞེས་བརྗོད་པར་རིགས་ཀྱི་ཉམས་སུ་མྱོང་བ་ལས་ཞེས་སྨོས་པ་ལ་དགོས་པ་ཅི་ཡོད་ཅེ་ན༑ མཐར་རྟགས་རང་རིག་གིས་གྲུབ་པར་སྟོན་པ་ཡིན་ཏེ་འདི་ལྟར་མྱོང་བ་ཁྱད་པར་ཅན་ནི་དགག་གཞི་ས་ཕྱོགས་དག་པ་འཛིན་པ་ཡིན་ལ་དེ་དགག་བྱ་འཛིན་པའི་ཤེས་པས་དབེན་པར་རྟོགས་པ་ཉིད་ལ་བརྟེན་ནས་དོན་རྣམས་ཁྱད་པར་ཅན་དགག་གཞི་དག་པ་དེ་དགག་བྱ་བུམ་པ་དང་བྲལ་བར་རྟོགས་པ་ཡིན་ནོ། །མྱོང་བ་ཁྱད་པར་ཅན་མྱོང་བ་གཞན་དང་འབྲལ་བ་དེ་ལྟའི་བདག་ཉིད་ཅན་དུ་མྱོང་བ་འདི་ནི་ཤེས་བྱ་གཞན་ལས་ཐ་དད་ཅིང་ལོག་པར་རྟོགས་པའི་བློའི་རྒྱུ་ཡིན་ནོ། །དེས་ན་དོན་ཁྱད་པར་ཅན་དུ་རྟོགས་པ་མྱོང་བ་ལ་རག་ལས་པའི་དོན་ཏོ། །གསུམ་པ་དེས་གྲུབ་པའི་དོན་ནི་རག་ལས་པ་དེའི་ཕྱིར་བློའི་ངོ་བོ་དང་ཁྱད་པར་གྱི་དབྱེ་བ་ནི་བློ་རང་ཉིད་ལས་འགྲུབ་པར་འགྱུར་ཏེ་རང་རིག་ཡོད་པའི་ཕྱིར་རོ། །བློའི་ངོ་བོ་དང་ཁྱད་པར་དེ་དག་གིས་བློ་དེའི་ཡུལ་དུ་གྱུར་པའི་དོན་གྱི་ངོ་བོ་དང་ཁྱད་པར་རྟོགས་པར་བྱེད་པ་ཡིན་ཏེ་དོན་ལ་རང་རིག་མེད་པ་ཉིད་ཀྱིས་སྒྲུབ་བྱེད་གཞན་ལ་རག་ལས་པའི་ཕྱིར་རོ། །དེ་ལྟ་མ་ཡིན་ཏེ་དོན་བཞིན་དུ་ཤེས་པའང་ཤེས་པ་ཕྱི་མ་དང་དེའི་ཕྱི་མས་བསྒྲུབ་དགོས་ན་སྒྲུབ་བྱེད་ཐུག་པ་མེད་པར་འགྱུར་ལ༑ དེའི་ཕྱིར་དོན་དང་ཤེས་པ་འགའ་ཡང་གཞན་ལས་ཐ་དད་པའམ་ཐ་དད་མེད་པ་གཏན་མི་གྲུབ་པར་འགྱུར་རོ། །གཉིས་པ་ལའང་གསུམ་ལས་དང་པོ་འགྲུབ་པའི་རྒྱུ་མཚན་ནི། དགག་གཞི་དམིགས་པས་དགག་བྱ་མེད་པར་མི་འགྲུབ་སྟེ་སྒྲུབ་པ་དང་དགག་པ་ཐ་དད་པའི་ཕྱིར་རོ་ཞེ་ན། མ་ཡིན་དགག་ཡིན་པས་དེ་གཉིས་ཐ་དད་མེད་དེ་རང་བཞིན་ཁྱད་པར་ཅན་ནས་ཕྱོགས་མྱོང་པའི་ཤེས་པ་ལས་གཞན་བུམ་འཛིན་བསལ་བ་གཞན་དུ་གྲུབ་པ་མ་ཡིན་ལ་དེ་བཞིན་དུས་ཕྱོགས་ལས་བུམ་མེད་ཀྱང་གཞན་མ་ཡིན་ཏེ་དགག་བྱ་མེད་པའི་དངོས་པོ་དེ་ཉིད་དགག་གཞིའི་དངོས་པོ་ཡིན་ལ་དགག་གཞི་དེ་ཉིད་ལའང་བུམ་པ་མེད་པ་ཞེས་བརྗོད་པའི་ཕྱིར་རོ།

།ཐ་དད་མེད་པ་འདིའི་ཕྱིར་བུམ་པ་དེ་མི་དམིགས་པ་ཞེས་པ་ཡང་དགག་བྱ་བུམ་པ་དེ་ལས་གཞན་པའི་བུམ་པ་མེད་པའི་ཁྱད་པར་ཅན་གྱིས་ཕྱོགས་དམིགས་པ་ཉིད་ཡིན་ཏེ་བུམ་པ་སྟོང་པ་ཞེས་བརྗོད་པ་བཞིན་ནོ། །གཉིས་པ་གྲུབ་པའི་ཚུལ་ནི་དགག་བྱས་དབེན་པའི་དགག་གཞི་དམིགས་པ་ལ་མི་དམིགས་པར་བརྗོད་པ་དེས་ན་མི་དམིགས་པའི་རྟགས་འདི་རང་ཉིད་རིག་པའི་མངོན་སུམ་ལས་རྟོགས་པ་ཡིན་ནོ། །དེས་ན་སྣང་རུང་མ་དམིགས་པ་རང་ཉིད་ཡོད་ཙམ་གྱིས་མེད་པའི་ཐ་སྙད་འཇུག་པ་ཅན་ཡིན་པའི་ཕྱིར་དགག་བྱ་དེ་མེད་པའི་རྣམ་བཞག་སྟེ་ཐ་སྙད་མ་དམིགས་པས་གོ་བར་བྱེད་པ་ཡིན་ནོ། །དེས་ན་མ་དམིགས་པ་དང་མེད་པའི་ཐ་སྙད་བདག་གཅིག་ཏུ་གྲུབ་པས་དེ་རང་བཞིན་གྱི་ནང་དུ་འདུས་པར་བརྗོད་པ་ཡིན་ནོ། །གསུམ་པ་མ་དམིགས་པ་མངོན་སུམ་གྱིས་མ་གྲུབ་ན་ཧ་ཅང་ཐལ་བ་ནི། བུམ་པ་མེད་པ་བུམ་འཛིན་བཀག་པས་སྒྲུབ་ལ་བུམ་འཛིན་མེད་པ་དེ་འཛིན་པའི་ཤེས་པ་མེད་པས་སྒྲུབ་ན་སྒྲུབ་བྱེད་ཐུག་མེད་དུ་འགྱུར་རོ་ཞེས་པ་ནི་གཞན་དུ་ཞེས་པའི་ཚིགས་བཅད་གཅིག་གོ །གཉིས་པ་མི་སྣང་པ་མ་དམིགས་པ་ནི་མི་སྣང་ཞེས་པའི་ཚིགས་བཅད་གཉིས་ཏེ་གོ་སླའོ། །གསུམ་པ་མ་དམིགས་པའི་སྦྱོར་པའི་རབ་ཏུ་དབྱེ་པ་ལ་གཉིས་ཏེ། མདོར་བསྟན་པ་དང༌། རྒྱས་པ་བཤད་པའོ། །དང་པོ་ནི་གལ་ཏེ་འབྲེལ་བ་དང་མ་དམིགས་པ་ལ་བརྟེན་པའི་རྟགས་ནི། བཤད་ན་འགལ་བ་ལ་བརྟེན་པའི་རྟགས་ཀྱང་ཡོད་པ་མ་ཡིན་ནམ། དེ་ཅིའི་ཕྱིར་འདིར་མ་བརྗོད་ཅེ་ན། མ་དམིགས་པའི་ནང་དུ་འདུས་པའི་ཕྱིར་རོ། །འདི་ལྟར་མ་དམིགས་པའི་རང་གི་སྦྱོར་བ་དག་ལ་མ་དམིགས་པ་དེའི་རང་གི་ངོ་བོ་རྟགས་སུ་སྦྱོར་བའང་ཡོད་དེ། རང་བཞིན་དང་རྒྱུ་དང་ཁྱབ་བྱེད་དང་འབྲས་བུ་མ་དམིགས་པ་སྟེ་བཞི་ལྟ་བུའོ། །ཡང་འགའ་ཞིག་ཏུ་དགག་བྱའི་དོན་ལ་གནོད་པར་བྱེད་པའི་འགལ་བའི་ངོ་བོ་རྟགས་སུ་སྦྱོར་བའང་ཡོད་དེ། དཔེར་ན་འགལ་བ་དང༌། འགལ་བའི་འབྲས་བུ་དང་འགལ་བས་ཁྱབ་པ་དམིགས་པ་ལ་སོགས་པ་ལྟ་བུའོ།

།འོ་ན་དེ་དག་འགལ་པར་ཇི་ལྟར་གྲུབ་ཅེ་ན་མེ་ལྟ་བུ་ཅིག་ཉེ་བ་ན་ཡོད་ན་རྒྱུན་མ་གཏུགས་པ་ཅན་གྱི་གྲང་རེག་སྔར་ཡོད་པ་ལས་ཕྱིས་མེད་པར་སོང་པའི་ཕྱིར་འགལ་བར་རྟོགས་པ་ཡིན་ནོ། །ཕན་ཚུན་སྤང་འགལ་ངེས་པར་བྱེད་པ་ནི་གནོད་པ་མི་བྱེད་ཀྱང་རང་བཞིན་ཐ་དད་དུ་གྲུབ་པ་ཙམ་གྱིས་འགལ་བ་ཡིན་ནོ་ཞེས་པ་ནི། ཕན་ཚུན་ཞེས་པའི་རྐང་པ་གཉིས་སོ། །འདི་ནི་རང་བཞིན་གཅིག་ཡིན་པ་འགོག་པ་ཡིན་ཏེ་དཔེར་ན་ས་ཕྱོགས་འདི་ནི་བུམ་པ་དང་བཅས་པ་མ་ཡིན་ཏེ་དེ་ཡོངས་སུ་སྤང་སྟེ་གནས་པའི་ཕྱིར་རོ་ཞེས་པ་ལྟ་བུའོ། །ཡང་ཚ་གྲང་ལྟ་བུ་དོན་ཕན་ཚུན་གནོད་པས་གཅིག་གིས་གཅིག་འགོག་པར་མ་ཟད་དོན་ལས་གཞན་ཚད་མས་གནོད་པའི་ཕྱིར་ཡང་འགོག་པ་ཡོད་དེ། དཔེར་ན་ངེས་པར་གྱུར་པ་དང་ལྟོས་བཅས་གཉིས་ཕན་ཚུན་འགོག་པ་བཞིན་ནོ། །དེའང་ལྟོས་པ་དང་བཅས་པ་དང་ལྟོས་པ་མེད་པ་འང་ངེས་པ་དང་མ་ངེས་པ་གཉིས་ནི་ཕན་ཚུན་སྤང་པའི་དངོས་འགལ་ཡིན་ལ་ལྟོས་བཅས་དང་ངེས་པ་གཉིས་ནི་ཚད་མས་གནོད་པའི་བརྒྱུད་འགལ་ཡིན་ཏེ་རྒྱུ་གཞན་ལ་ལྟོས་པ་དང་བཅས་པའི་མྱུ་གུ་ནི་ཡུལ་དུས་ཐམས་ཅད་དུ་ཡོད་པར་མ་ངེས་པ་བཞིན་ནོ། །འདིར་ཚད་མས་འགལ་ཟླ་སྒྲུབ་པ་ཙམ་ཡིན་ཡང་ཚད་མས་གནོད་པའི་འགལ་བ་ཞེས་བརྗོད་པ་ནི་ཁྱབ་བྱེད་དང་འགལ་བས་ཀྱང་འགལ་བར་འགྱུར་རོ་ཞེས་པའི་དོན་ཏོ། །གཉིས་པ་རྒྱས་པར་བཤད་པ་ལ་གསུམ་སྟེ། ལྟོས་བཅས་ལ་འཇིག་པ་ངེས་པ་དགག་པ་དང༌། ལྟོས་མེད་ལ་འཇིག་པར་མ་ངེས་པ་དགག་པ་དང༌། ལྟོས་མེད་ཀྱི་སྦྱོར་བ་བསྟན་པའོ། །དང་པོ་གཉིས་ལས། དང་པོ་ཐལ་པ་དགོས་པ་ནི། གལ་ཏེ་ཐོ་བ་ལ་སོགས་པའི་རྒྱུ་གཞན་ལས་བུམ་པ་འཇིག་པ་སྐྱེ་ན། འོ་ན་ཉེ་བར་ནི་གདོན་མི་ཟ་བར་འཇིག་པ་ག་ལ་ཡོད་ཅེས་པ་བུམ་པ་ལ་འཇིག་པས་མ་ཁྱབ་པར་འགྱུར་ཏེ་རྒྱུ་མ་ཚང་བ་སྲིད་པའི་ཕྱིར་རོ། །གཉིས་པ་ལན་དགག་པ་ནི། བུམ་པའི་དངོས་པོ་སྐྱེད་པའི་རྒྱུ་རྫ་མཁན་ལ་སོགས་པ་ལས་བུམ་པ་ནམ་སྐྱེས་པའི་ཚེ་བུམ་པའི་ཆོས་མི་རྟག་པ་ཉིད་ཅེས་བྱ་བའང་སྐྱེས་ནས་དེས་བུམ་པ་འཇིག་པར་བྱེད་དོ་ཞེ་ན།

འོ་ན་བུམ་པའི་རྒྱུས་འཇིག་པ་བསྐྱེད་ནས་དེས་བུམ་པ་འཇིག་པར་བྱེད་དོ་ཞེས་པའི་བརྒྱུད་པའི་དུུ་བ་འདིས་ཅི་ཞིག་བྱ་སྟེ། བུམ་པ་དང་རྒྱུ་གཅིག་ལས་སྐྱེས་པ་ཉིད་ཀྱིས་བུམ་པ་རང་ཉིད་འཇིག་པར་གྲུབ་པའི་ཕྱིར་རོ། །འདི་ལྟར་གལ་ཏེ་བུམ་པའི་རྒྱུ་དེས་འཇིག་པ་བུམ་པ་ལས་དོན་གཞན་བསྐྱེད་ནས་དེས་བུམ་པ་དེ་ནི་འཇིག་པར་ཁྱོད་འདོད་ན། འོ་ན་བུམ་པའི་རྒྱུ་དེས་བུམ་པའི་དངོས་པོ་དེ་ཉིད་འཇིག་པའི་ངང་དུ་བསྐྱེད་ན་ཁྱེད་ལ་ཉེས་པ་ཅི་ཞིག་ཏུ་འགྱུར། ཉེས་པ་མེད་ནའང་བརྒྱུད་པ་འདིས་ཅི་ཞིག་བྱ། གལ་ཏེ་བརྒྱུད་པ་ནི་དངོས་པོའི་རང་བཞིན་ནོ་ཞེ་ན། མ་ཡིན་ཏེ་བུམ་པ་དེ་ནི་བདག་ཉིད་རང་གི་རྒྱུ་ལས་འཇིག་པར་འགྲུབ་ན་བདག་ཉིད་འཇིག་པ་ལ་ཕན་འདོགས་པར་བྱེད་པའི་རྒྱུ་གང་ཡིན་ཞེས་པ་རྒྱུ་ལ་དགོས་པ་མེད་པའི་ཕྱིར་ཞེས་པའོ། །བདག་ཉིད་འཇིག་པ་ལ་ཕན་འདོག་བྱེད་མིན་ནའང་བུམ་པ་དེ་ཡི་ལྟོས་པར་བྱ་བ་གང་ཞིག་ཡིན་ཏེ་ཧ་ཅང་ཐལ་བའི་ཕྱིར་རོ། །གཉིས་པ་ནི་དངོས་པོ་རྣམས་འཇིག་པ་རྒྱུ་གཞན་ལ་ལྟོས་པ་མེད་པ་ཡིན་ན་དངོས་པོ་ཐམས་ཅད་དུས་ནམ་ཡང་འཇིག་པ་དེ་ལྟ་མིན་པར་སྡོད་པར་ཇི་ལྟར་འགྱུར་ཏེ་རང་གི་ངང་གི་འཇིག་པའི་ཕྱིར། རི་གཟར་པོ་ལ་ཆུ་འབབ་པ་བཞིན་ ནོ། །དཔེར་ན་སྒྲ་རྟག་པར་འདོད་པའི་ལུགས་ལའང་རྔ་སྒྲ་དེ་ཉིད་འཇིག་ཁ་མར་འདོད་པ་ལ་བརྟེན་པར་མི་འདོད་པ་བཞིན་ནོ། །གལ་ཏེ་དངོས་པོ་འཇིག་པ་ལ་ལྟོས་པ་མེད་པ་ཡིན་ན་བུམ་པ་ལ་སོགས་པ་སྐད་ཅིག་ཀྱང་དངོས་པོ་ཡོད་པའི་སྐབས་སྲིད་པ་མིན་པར་འགྱུར་ཏེ། རྒྱུ་མེད་གཞན་ལ་མི་ལྟོས་ཕྱིར་ཞེས་པ་བཞིན་ནོ། ཞེ་ན་མ་ཡིན་ཏེ་སྐད་ཅིག་གཉིས་པར་མི་སྤོང་བ་དེ་ལྟར་གྱུར་ཏེ་དེ་ཉིད་དངོས་པོ་ཡིན་པའི་ཕྱིར་རོ། །འདི་ལྟར་དེ་དངོས་མེད་ཡིན་ན་སྐད་ཅིག་གཉིས་པར་མི་སྡོད་པ་དེ་ལྟར་ཇི་ལྟར་འགྱུར་ཏེ་དངོས་མེད་ལ་འགྱུར་བ་མི་སྲིད་པའི་ཕྱིར་རོ། །གསུམ་པ་ནི་དངོས་པོ་གང་དག་ལ་སྐད་ཅིག་གཉིས་པར་མི་སྡོད་པ་དེ་ཡོད་ན་འཇིག་རྒྱུ་གཞན་ལ་ལྟོས་པ་མེད་པའི་ཕྱིར་འཇིག་པ་དེ་དག་ལྟོས་མེད་དེ་ཡོད་པ་ཐམས་ཅད་ལ་ངེས་པའམ་ཁྱབ་པ་ཡིན་ཏེ་དཔེར་ན་ཚོགས་པ་ཐ་མ་བཞིན་ཞེས་པ་འབྲས་བུའི་ཞེས་པའི་རྐང་པ་གཉིས་སོ།

།སྒྲུབ་པ་ཡང་དག་པའི་ངག་བཤད་ཟིན་ཏོ། །གཉིས་པ་སྒྲུབ་པ་ལྟར་སྣང་བ་ནི་རྣམ་ངེས་ལས་བཤད་པ་འདིར་སྦྱར་བར་བྱ་སྟེ་ཇི་སྐད་དུ། ཤེས་བྱེད་ཡན་ལག་མ་གྲུབ་ན། །ཤེས་བྱེད་ནུས་པ་ཡོད་མིན་ཕྱིར། །ཚུལ་གསུམ་མ་གྲུབ་ཐེ་ཚོམ་ཟ། །རྟོགས་པ་པོ་ཡི་སྒྲུབ་བྱེད་མིན་ཞེས་སོ། ། སྒྲུབ་པ་ལྟར་སྣང་གི་མཚན་ཉིད་ཀྱང་དེ་ཉིད་ཡིན་ནོ། །དེའི་དོན་རྒྱས་པར་བཤད་པ་ནི། །གཅིག་རབ་མ་གྲུབ་ཐེ་ཚོམ་ན། །མ་གྲུབ་པ་དང་འཁྲུལ་པ་ཅན། །གཉིས་མ་གྲུབ་པར་ཐེ་ཚོམ་ན། །འགལ་པ་དང་ནི་འཁྲུལ་པ་ཅན། །ཞེས་པ་འདི་ལ་གཉིས་ཏེ། ཚུལ་རེ་རེ་མ་གྲུབ་པའི་སྒྲུབ་པ་ལྟར་སྣང་དང་གཉིས་གཉིས་མ་གྲུབ་པའི་སྒྲུབ་པ་ལྟར་སྣང་བའོ། །དེ་རེ་རེ་ལའང་དོན་མ་གྲུབ་པ་དང༌། བློ་ལ་མ་གྲུབ་པ་གཉིས་གཉིས་སུ་ཕྱེ་བས་བཞིར་འགྱུར་རོ། །བརྗོད་པ་སྐྱོན་ཅན་གྱི་སྒྲུབ་པ་ལྟར་སྣང་ཡང་དོན་གྱིས་ཤེས་པ་བྱའོ། །གསུམ་པ་དཔེ་ལོགས་སུ་སྒྲུབ་བྱེད་ཡིན་པ་དགག་པ་ནི། གཏན་ཚིག་མཚན་ཉིད་གསུམ་ཡིན་ཕྱིར༌། །དཔེ་ནི་ལོགས་ཤིག་སྒྲུབ་བྱེད་ཡིན། །དེའི་ཚུལ་ལ་མ་རིག་ནའང། །མ་འབྲེལ་ཕྱིར་ན་དོན་མེད་འགྱུར། །ཞེས་པའོ། །གཉིས་པ་སུན་འབྱིན་པའི་ངག་ནི། མ་ཚང་སོགས་བརྗོད་སུན་འབྱིན་ཡིན། །དེར་སྣང་བ་ནི་ལྷག་ཆད་དེ། །ལོག་པའི་ཡན་ལག་མཐའ་མེད་ཕྱིར། །དེ་དག་འདིར་ནི་སྤྲོ་བྱ་མིན། ཞེས་པའོ། །འདི་དག་ཐམས་ཅད་ནི་རིགས་པ་གྲུབ་པར་གཏན་ལ་ཕབ་ཟིན་པས་དེར་བལྟ་བར་བྱའོ། །གསུམ་པ་མཇུག་བསྟན་བཅོས་ཇི་ལྟར་འགྱུར་བའི་ཚུལ་ལ་གཉིས་ལས། དང་པོ་འདིའི་དོན་འགྲོ་བས་བདེ་བླག་ཏུ་རྟོགས་པར་དཀའ་པ་ནི། ཚིགས་བཅད་གཅིག་སྟེ། དེ་ལ་བློའི་ནུས་པ་ཆུང་བ་མེད་པ་ཅེས་པ་ནི་བློ་གྲོས་ཆེན་པོ་ཡོད་པ་ཡིན་ལ་ཀྱང་གི་སྒྲས་བློ་གྲོས་ཆུང་བའང་བསྡུས། བརྩོན་འགྲུས་ཤིན་ཏུ་ལྷག་པས་ནི་བརྩོན་འགྲུས་ཆེ་བ་བསྟན་ལ་ཀྱང་གི་སྒྲས་བརྩོན་འགྲུས་ཆུང་བའང་བསྟན་ ཏོ། །ཟབ་མོའི་དེ་ཉིད་ཅེས་པ་དང་མཆོག་གི་དེ་ཉིད་ཅེས་པ་ནི་གཞུང་འདི་ལས་བརྗོད་པའི་རིགས་པའི་གནས་ལུགས་སོ།

།དེས་ན་འགྲོ་བ་རྣམས་ཀྱི་ནང་ནས་ཆོས་ཅན། ཁོ་བོའི་རྣམ་འགྲེལ་གྱི་གཞུང་འདི་ཤེས་རབ་ཆེ་ཆུང་ལ་སོགས་པ་ཐམས་ཅད་མཚུངས་པར་ཁོ་བོ་འདས་པའི་འོག་ཏུ་འཛིན་པར་བྱེད་པ་མི་རྙེད་པ་ཡིན་ཏེ། ཤེས་རབ་ཆེ་ཆུང་དང་བརྩོན་འགྲུས་ཆེ་ཆུང་ཐམས་ཅད་ཀྱིས་ཟབ་མོའམ་མཆོག་གི་དེ་ཉིད་མཐོང་བ་མེད་པའི་ཕྱིར་རོ། །འོ་ན་བསྟན་བཅོས་ཉིད་སྐྱོན་ཅན་དུ་འགྱུར་ཏེ་རྟོགས་པར་རིགས་པས་ཀྱང་མ་རྟོགས་པའི་ཕྱིར་རོ་ཞེ་ན། མ་ཡིན་ཏེ་ཤེས་རབ་ཅན་རྣམས་ཀྱང་ཁ་ཅིག་ལེགས་པར་བཤད་པ་དོན་དུ་མི་གཉེར་ལ། ཁ་ཅིག་ཕྲག་དོག་གི་དྲི་མས་ལེགས་བཤད་ལ་སྡང་བར་འགྱུར་བའི་ཕྱིར་རོ། །འོ་ན་འདི་ཇི་ལྟར་འགྱུར་ཞེ་ན། དཔེར་ན་རྒྱ་མཚོ་ཆེན་པོ་ལ་ཆུ་བོ་ཆེན་པོ་བཞི་མཚོ་མ་དྲོས་པ་ལས་བརྒྱུད་ནས་འབབ་ཅིང་སླར་ཡང་རྒྱ་མཚོ་དེ་ཉིད་དུ་ཐིམ་པ་བཞིན་དུ། ཁོ་བོའི་བློ་གྲོས་ཀྱི་རྒྱ་མཚོ་ལས་སྡེ་བདུན་གྱི་ཆུ་བོ་ཆེན་པོ་འབབ་ཅིང་ལྷ་ཡང་དེ་ཉིད་ཀྱི་བློ་ལ་ཐིམ་པར་གྱུར་ཏོ། །ཅེས་པའོ། །གཉིས་པ་རྟོགས་ན་ཕན་ཡོན་ཆེ་བར་བསྟན་པ་ནི། ཚུལ་དང་ཚུལ་མིན་ཞེས་པ་ལ་སོགས་པའོ། ། སྒྲུབ་པའི་ལྕགས་ཀྱུས་ལེགས་བཟུང་སྟེ། ། སུན་འབྱིན་རིགས་པས་བརྡ་སྤྲད་ནས། ། དམ་པའི་དགོངས་པ་ལེགས་སྒྲུབ་པས། ། གཞན་དོན་ཞེས་ནི་བརྗོད་པ་ཡིན། ། ཞེས་པ་ནི་བསྡུ་བའི་ཚིགས་བཅད་དོ། །ཚད་མ་རྣམས་འགྲེལ་གྱི་འགྲེལ་བ་རིགས་པའི་མཛོད་ལས་གཞན་དོན་རྣམ་པར་བཤད་པ་སྟེ་ལེའུ་བཞི་པའོ།། །། གང་ལ་མཁས་པ་འཇུག་པའི་སྒོ། །ལུས་ཅན་ཞི་བར་བགྲོད་པའི་ལམ། ། ལྷ་མི་དཔལ་འབྱོར་སྒྲུབ་པའི་ཐབས། །སྡེ་སྣོད་ཀུན་གྱི་དྲི་མེད་རྒྱན། །ལྟ་ངན་ཀུན་སེལ་རིགས་པའི་གཞུང༌། །ཀུན་གྱི་མཐར་ཐུག་རྣམ་འགྲེལ་འདི། །རྒྱན་དང་ཆོས་མཆོག་ལྷ་དབང་བློའི། །ལུགས་བཞིན་རིགས་པའི་མཛོད་འདི་བསྒྲུབས། །འདི་བཤད་དགེ་བས་སྐྱེ་བ་སྐྱེ་བ་རུ། །རིགས་པའི་འོད་ཀྱིས་བདག་བློའི་མུན་བསལ་ཏེ། །ལྟ་ངན་གཡང་སར་ལྟུང་བའི་འགྲོ་བ་རྣམས།

།སྒྲུབ་དང་སུན་འབྱིན་རིགས་པས་རྗེས་འཛིན་ཤོག །གངས་ཅན་འདི་ན་བློ་ཅན་ཐོས་པ་ཅན། །བདག་རྒྱུད་དྲེགས་པའི་ཁུར་གྱིས་ནོན་པས་ཀྱང༌། །སྣ་ཚོགས་ལྟ་བ་སྟོན་པ་རྣམ་འགྲེལ་གྱི། ། གཞུང་འདི་མཐོང་ན་ལོང་བ་བཞིན་དུ་འགྱུར། །དྲན་དང་བརྩོན་འགྲུས་བློ་གྲོས་སྦྱངས་པར་ལྡན། །གཞུང་མང་ཐོས་དང་བསམ་དང་གོམས་པར་ལྡན། །ལེགས་བཤད་རྩོམ་དང་འཆད་དང་རྩོད་པ་ལ། །རིགས་པའི་སེང་གེ་རིགས་པའི་མིག་དང་ལྡན། །གང་དག་གཞུང་ལུགས་རྒྱ་མཚོར་མ་ཞུགས་པས། །ལེགས་བཤད་ནོར་བུའི་འབྱོར་བས་དབུལ་ན་ཡང༌། །རིགས་པའི་གཞུང་ལ་བརྟེན་ནས་མི་རིག་པ། ། རྒྱ་ཆེར་སྤྲོས་པས་བདག་རྒྱུད་ངོམས་པ་མཐོང༌། །བདག་གིས་སྡེ་བདུན་རིགས་པའི་རྒྱ་མཚོ་ནས། །རིགས་པའི་ནོར་བུ་དོན་ཀུན་སྒྲུབ་བྱེད་པ། །བློ་གྲོས་དེད་དཔོན་རྗེས་འབྲངས་བརྩོན་པས་བླངས། །རིགས་པའི་ལམ་ཞུགས་འགྲོའང་ཚིམ་པར་བྱེད། །གཡོ་སྒྱུས་རིགས་ལམ་འདོར་བ་གྲངས་ཅན་གྱི། །ལྟ་ལས་རིང་དུ་མ་སོང་རྒན་རབས་ཀྱི། །རྗེས་བཟློས་གྱིས་ཤིག་འདི་ཡིས་ཡིད་ཚིམ་ན། །འཁོར་དང་གྲགས་པ་ལོངས་སྤྱོད་འབྱུང་ངོ་ལོ། །བདག་གི་མཁས་པའི་བྱ་བ་རྣམ་གསུམ་ ཡང༌། །སྲིད་མཚོར་འཁྱམས་པའི་འགྲོ་བ་བསྒྲལ་ཕྱིར་ཡིན། །ཟང་ཟིང་སྒྲུབ་པར་ལྷུར་ལེན་ལོ་ཀ་བ། ཁྱི་ཕག་ལོངས་སྤྱོད་མི་བདག་ག་ལ་སྨོན། །རིགས་པའི་དབང་ཕྱུག་དམ་པ་རྣམ་གཉིས་ཀྱི། །དགོངས་པ་འདི་ལས་གཞན་དུ་འཐད་མ་ཡིན། ། འདི་ལ་བརྩོན་པར་གྱིས་ཤིག་ཤེས་ལྡན་དག །མྱུར་དུ་ཐམས་ཅད་མཁྱེན་པའི་གནས་སུ་འགྲོ། །འོན་ཀྱང་ཐུབ་པའི་བསྟན་པ་ཉམས་ཕྱིར་དང༌། །གཉིད་རྨུགས་ལེ་ལོ་རྣམ་གཡེང་གོམས་ཕྱིར་དང༌། །ལེགས་སྦྱར་ཀླ་ཀློའི་སྐད་དུ་བསྒྱུར་བའི་ཕྱིར། །ཉེས་པའི་ཆ་ལ་མཁས་རྣམས་བཟོད་པར་དགོངས། །རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་འགྲེལ་བ། གྲུབ་མཐའ་སྣ་ཚོགས་ཀྱི་ལོངས་སྤྱོད་ཀྱིས་གཏམས་པའི་རིགས་པའི་མཛོད་འདི་ནི། མཁས་པའི་འབྱུང་གནས་སྙན་པའི་བ་དན་དང་ལྡན་ཞིང༌།

རྟོགས་ལྡན་སྐྱེ་བོ་རྣམས་ཀྱིས་བསྒྲོད་པའི་ས། ན་ལེནྡྲ་དང་མཚུངས་པའི་དཔལ་ལྡན་ས་སྐྱའི་གཅུག་ལག་ཁང་དུ༌། མགོན་པོ་འཇམ་པའི་དབྱངས་རང་ཉིད་ཀྱིས་ཐུགས་རྗེས་བསྐུལ་ནས་བལྟམས་པའི་ཚུལ་བསྟན་པ། མཁས་པ་མཁས་པ་ཞེས་བྱ་བའི་གྲངས་སུ་བགྲང་བའི་ཡོན་ཏན་གྱི་ཆ་ལ་སུས་ཀྱང་འགྲན་པར་མི་ནུས་པ་དང༌། གཞན་ཡང་རིགས་དང་ཆོ་འབྲང་རྣམ་པར་དག་ཅིང༌། འཁོར་དང་ལོངས་སྤྱོད་ཕུན་སུམ་ཚོགས་ལ། སྙན་པའི་འབྲུག་སྒྲས་ཚངས་པའི་འཇིག་རྟེན་མན་ཆད་དུ་ཁྱབ་པས་འཛམ་བུ་གླིང་གི་སའི་ཆ་ན་གནས་པའི་དྲེགས་པ་ཅན་ཐམས་ཅད་ཀྱིས་ཀྱང༌། ཞབས་ཀྱི་རྡུལ་སྤྱི་བོས་ལེན་པའི་ཡོངས་སུ་རྫོགས་པའི་པནྚི་ཏ་ཆེན་པོའི་གསུང་གི་ བདུད་རྩིས་བློ་གྲོས་ཀྱི་ལུས་རྒྱས་པའི། རུ་མཚམས་ཀྱི་སའི་ཆ་ཉང་ཡུལ་འུ་ཡུག་གི་དགེ་སློང་རིགས་པའི་སེང་གེ་ཞེས་བྱ་བས། རྒྱན་དང་ཆོས་མཆོག་ལྷ་དབང་བློའི་འགྲེལ་པ་དང༌། ཤཀྱ་བློའི་ཊིཀྐ་ལ་སོགས་པ་རྣམས་ལ་བློ་གྲོས་ཀྱི་མིག་གིས་བལྟས་ནས། དལ་འབྱོར་གྱི་ལུས་བརྗིད་ཆུང་ཡང༌། བློ་གྲོས་ཉི་འོད་ནང་ན་གསལ་བའི་ཁང་གི་སྟོན་པ་ཞེས་བྱ་བས། ཐོག་མར་ཤོག་གུ་དང་སྣག་ཚ་ཕུལ་ནས་གསོལ་བ་བཏབ་ཅིང༌། ཕྱིས་ནི་མང་དུ་ཐོས་ཤིང་ལེགས་བཤད་ཀྱི་གཏམ་ལ་དགྱེས་པ་དཔོན་བྱང་ཆུབ་སེང་གེ་ཞེས་བྱ་བས་གྲོགས་བྱས་ཏེ། དོན་དུ་གཉེར་བ་རྣམས་ཀྱིས་ཀྱང་གསོལ་བ་བཏབ་ནས། ལེགས་པར་སྦྱར་བ་འདི་ཡོངས་སུ་རྫོགས་སོ།། །། འདིས་ཀྱང་འགྲོ་བ་མང་པོ་ལ་ཕན་ཐོགས་པར་གྱུར་ཅིག། །།

མེས་པོའི་ཤུལ་བཞག་ལས། འུ་ཡུག་པ་རིགས་པའི་སེང་གེའི་བཀའ་འབུམ། ༼ག༽ ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས། གཞན་དོན་ལེའུའི་རྣམ་བཤད། -PAGE 322--PAGE 321--320-