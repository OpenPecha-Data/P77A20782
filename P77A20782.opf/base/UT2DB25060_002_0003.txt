བསྡུ་སྒྲིག་གསལ་བཤད།

འུ་ཡུག་པ་རིགས་པའི་སེང་གེའི་གསུང་འབུམ་འདི་ནི། རིས་མེད་ཀྱི་རྒྱལ་བསྟན་སྤྱི་ལ་ལྷག་བསམ་དང་དག་སྣང་མངའ་བ། གཟན་དཀར་མཆོག་སྤྲུལ་ཐུབ་བསྟན་ཉི་མས་བཀའ་སློབ་དང་མཛུབ་སྟོན་འོག། ལོ་ངོ་མང་པོའི་རིང་མ་དཔེ་འཚོལ་བསྡུ་དང་ལེགས་སྒྲིག་བྱས་པ་བརྒྱུད་ད་ལན་འུ་ཡུག་པ་རིགས་པའི་སེང་གེའི་གསུང་འབུམ་ཚད་མ་རྣམ་འགྲེལ་གྱི་འགྲེལ་པ་རིགས་མཛོད་དང༌། རྣམ་འགྲེལ་གྱི་བསྡུས་དོན་རིགས་པའི་སྡོམ། རིགས་གཏེར་གྱི་འགྲེལ་པ་རིགས་པ་གྲུབ་པ་བཅས་དེབ་གསུམ་དུ་བགོས་ནས་མཁྱེན་ལྡན་གཟིགས་པ་པོ་རྣམས་ཀྱི་སྤྱན་ལམ་དུ་འབུལ་རྒྱུ་ལས། འབྲས་སྤུངས་གནས་བཅུ་ལྷ་ཁང་དཔེ་རྟགས་ ༼ ཕྱི་ཞ ༦ ༽ ནང་བཞུགས་ཚད་མ་རྣམ་འགྲེལ་གྱི་བསྡུས་དོན་རིགས་པའི་སྡོམ་དང༌། འབྲས་སྤུངས་གནས་བཅུ་ལྷ་ཁང་ནང་བཞུགས་དཔེ་རྟགས་ ༼ ཕྱི་ཞ་༣༢ ༽ ནང་བཞུགས་ཚད་མ་རྣམ་འགྲེལ་གྱི་འགྲེལ་པ་གྲུབ་མཐའ་སྣ་ཚོགས་ཀྱི་ལོངས་སྤྱོད་ཀྱིས་གཏམས་པའི་རིགས་པའི་མཛོད་གཉིས། མེས་པོའི་ཤུལ་བཞག་ཅེས་པའི་དཔེ་ཚོགས་ཀྱི་ཁོངས་སུ་སྤར་བསྐྲུན་ཞུས་པ་ཡིན། རྣམ་འགྲེལ་གྱི་བསྡུས་དོན་རིགས་པའི་སྡོམ་འདི་ནི། རིགས་མཛོད་ཀྱི་ས་བཅད་དང་རྒྱས་བསྡུས་མི་མཚུངས་པས། རྗེ་འདིས་མཛད་པས་རྣམ་འགྲེལ་གྱི་རྣམ་བཤད་བསྡུས་པ་ལ་རིགས་གྲུབ་ཅེས་ཡོད་པར་དེའི་བསྡུས་དོན་ཡིན་ནམ་སྙམ།ལས་གཞི་འདིའི་མ་དཔེ་འཚོལ་བསྡུ་དང་དཔེ་སྒྲིག་འགན་འཛིན་ཀརྨ་བདེ་ལེགས། རྩིས་འཁོར་ནང་དུ་བླུགས་པའི་འགན་ཁུར་བ་མཁན་པོ་འགྲོ་འདུལ་རྡོ་རྗེ། མ་དཔེ་མཁོ་འདོན་མཛད་མཁན་དཔལ་གྱི་འབྲས་སྤུངས་ཆོས་སྡེ། ཆོས་སྡེ་ཆེན་པོ་ངོར་ཨེ་ཝཾ་བཤད་གྲྭའི་མཁན་པོ་ཐུབ་བསྟན་སྙིང་པོ། བོད་ལྗོངས་མི་དམངས་དཔེ་མཛོད་ཁང་བཅས་དང༌། ཞུས་དག་ཐད་རྣམ་བཤད་རིགས་མཛོད་ནི། འབྲས་སྤུངས་གནས་བཅུ་ལྷ་ཁང་དཔེ་རྟགས་ ༼ ཕྱི་ཞ་༣༢ ༽ ནང་བཞུགས་དང༌། སྡེ་དགེའི་སྤར་མ། སྐུ་འབུམ་སྤར་མ་བཅས་གསུམ་ལས་གཙོ་བོ་འབྲས་སྤུངས་གནས་བཅུ་ལྷ་ཁང་ནང་བཞུགས་ཀྱི་དཔེ་རྙིང་ལ་ཁུངས་བཅོལ་ནས་བཞག་ཡོད།

དེ་ལས་ཆེས་དཔེ་རྙིང་གི་དབང་གིས་ཚིག་འབྲུ་མི་གསལ་བ་དང༌། རྩ་ཆད་སོང་རིགས་དང་ཕྲད་སྦྱོར་སྟངས། མངོན་གསལ་ཡིག་ནོར་དག་སྡེ་སྤར་ལྟར་བཅོས་ཡོད། ཚད་མ་རྣམ་འགྲེལ་གྱི་བསྡུས་དོན་རིགས་པའི་སྡོམ་ནི། འབྲས་སྤུངས་གནས་བཅུ་ལྷ་ཁང་དཔེ་རྟགས་ ༼ ཕྱི་ཞ ༦ ༽ ནང་བཞུགས་དང༌། སྡེ་སྤར་གཉིས་ལས། སྔ་མ་ནི་ཆེས་དཔེ་རྙིང་གི་དབང་གིས་ཚིག་འབྲུ་མི་གསལ་བ་དང༌། རྩ་བ་ནས་མི་མཐོང་བ་ཁ་ཤས་འདུག་པ་དག །གཙོ་བོ་སྡེ་སྤར་ལ་ཁུངས་གཏུགས་ཡོད། རིགས་པ་གྲུབ་པ་ནི་འབྲས་སྤུངས་གནས་བཅུ་ལྷ་ཁང་དཔེ་རྟགས ༼ ཕྱི་ཞ་༣༡ ༽ ནང་བཞུགས་དེ་ལས་ཕྲད་སྦྱོར་སྟངས་དང༌། མངོན་གསལ་ཡིག་ནོར་ཁ་ཤས་བརྡ་སྤྲོད་ལྟར་དང༌། ཚིག་འབྲུ་མི་གསལ་བ་མི་ཉུང་བ་ཙམ་ཞིག་ཀྱང་རང་འགྲེལ་སོགས་རིགས་གཏེར་གྱི་འགྲེལ་པ་མང་པོ་ཞིག་ལ་གཏུགས་ནས་ཞུས་ཡོད། ཞུ་དག་སྤྱིའི་བརྡ་གསར་རྙིང་སོགས་ལ་གྲོགས་དན་པ་བསྟན་འཛིན་བློ་གྲོས་དང༌། རྩིས་འཁོར་ནང་བླུག་མཁན་དཔལ་བརྩེགས་ལས་ཞོར་སློབ་མ་རྣམས་དང༌། དེབ་སྒྲིག་པ་ཤེས་རབ་དཔལ་གཡང་དང༌། ཚེ་རིང་ཆོས་སྒྲོན་གཉིས་ཀྱིས་བགྱིས་ཏེ་གྲུབ་པ་ཞིག་ཡིན། མཇུག་ཏུ་ངས་ལས་གཞི་འདིའི་མ་དཔེ་འཚོལ་བསྡུ་བའི་ཚབ་ཞུས་ཏེ། གོང་གསལ་གྱི་དཔེ་ཁག་གསུམ་གཡར་གནང་མཛད་མཁན། འབྲས་སྤུངས་ཆོས་སྡེ། ངོར་བཤད་གྲྭའི་མཁན་པོ་ཐུབ་བསྟན་སྙིང་པོ་དང༌། བོད་ལྗོངས་དཔེ་མཛོད་ཁང་གི་ལས་བཟོ་བ་ཡོངས་ལ་ཐུགས་རྗེ་ཆེ་ཞུ། ཞེས་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཐུབ་བསྟན་ཉི་མས་སོ། ། ། ། བསྡུ་སྒྲིག་གསལ་བཤད། PAGE -PAGE 3--PAGE 1-