རྩོམ་པ་པོའི་རྣམ་ཐར་མདོར་བསྡུས།

རྟོག་གེ་བ་རྣམས་ཀྱི་མིག་གཅིག་པུ། འུ་ཡུག་པ་རིགས་པའི་སེང་གེ་ཞེས་སྙན་པའི་འབྲུག་སྒྲའི་ཚངས་པའི་འཇིག་རྟེན་མན་ཁྱབ་པའི་མཁས་མཆོག་དེ་ནི་དུས་རབས་བཅུ་གཉིས་པའི་དུས་འཇུག ། གཙང་ཉང་ཡུལ་རིག་པའི་འབྱུང་གནས་ལས་འུ་ཡུག་ཞེས་པར་མཚན་དཔེའི་དཀྱིལ་འཁོར་བཞད། སྐུ་ན་ཆུང་ངུའི་དུས་ནས་ཕོ་བྲང་འུ་ཤང་རྡོར་ཞབས་ཀྱིས་བཅགས་ཤིང༌། རྒྱལ་བསྟན་གྱི་སྒྲོན་མེ་གཅིག་པུ་གཉལ་ཞིག་འཇམ་པའི་རྡོ་རྗེའི་ཞབས་ལ་གཏུགས་ཏེ། ཕར་ཕྱིན་སོགས་གཞུང་ལུགས་རྣམས་ལ་སྦྱངས་པ་བྱས་པས། ལུང་རྟོགས་ཀྱི་བསྟན་པ་ཕྱོགས་མཐར་སྤེལ་བའི་གཉའ་ཞིག་གི་སློབ་བུ་དགུ་ལས་བར་ཚར་གསུམ་གྱི་ཡ་གྱལ། འུ་ཡུག་པ་བསོད་ནམས་སེང་གེ་ཞེས་མཁས་སྙན་གྱི་གྲགས་པའི་བ་དན་དཀར་པོ་ལྷུན་པོའི་གོང་བ་ལ་སྤུད། ཕྱིས་ཆོས་རྗཻ་ས་པཎ་གྱི་ཞབས་ལ་གཏུགས་ཏེ། རྣམ་འགྲེལ་དང་རིགས་གཏེར་སོགས་གསན། ས་སྐྱར་བཤད་པ་མཛད་ཅིང་ཕྱོགས་ཀུན་གྱི་མཁས་གྲགས་ཀྱི་སྤོབས་པའི་ཁེངས་པ་དག་གི་ཐོར་ཙུགས་རྩེར་ཞབས་སོར་རྗེན་པར་བཀོད་དེ། གངས་ཅན་འདི་ན་བློ་ཅན་ཐོས་པ་ཅན། ། བདག་རྒྱུད་དྲེགས་པའི་ཁུར་གྱིས་ནོན་པས་ཀྱང༌། ། སྣ་ཚོགས་ལྟ་བ་སྟོན་པ་རྣམ་འགྲེལ་གྱི། ། གཞུང་འདི་མཐོང་ན་ལོང་བ་བཞིན་དུ་འགྱུར། ། དྲན་དང་བརྩོན་འགྲུས་བློ་གྲོས་སྦྱངས་པར་ལྡན། ། གཞུང་མང་ཐོས་དང་བསམ་དང་གོམས་པར་ལྡན། ། ལེགས་བཤད་རྩོམ་དང་འཆད་ དང་རྩོད་པ་ལ། ། རིགས་པའི་སེང་གེ་རིགས་པའི་མིག་དང་ལྡན། ། ཞེས་མཁས་བསྙེམས་ཀྱི་སེང་གེའི་ང་རོ་ཕྱོགས་ཀྱི་ཝ་སྐྱེས་དག་གི་རྣ་བར་ལན་བརྒྱར་བརྡུངས། ཡིད་སྲུབས་དཔུང་གི་རུ་མཚོན་བསྙིལ་ཞིང་མདོ་སྔགས་ཆོས་ཚུལ་ཇི་བཞིན་འཆད་པའི་ལེགས་བཤད་ཀྱི་སྐྱེས་བཟང༌། སྐལ་བཟང་རྣ་བའི་བཅུད་དུ་བསྩལ་ཅིང༌། བརྒལ་བརྟག་རྡོ་རྗེའི་མཚོན་རྣོན་ཟད་དུ་མེད་པའི་རྩོད་པ་གནམ་ལྕགས་ཀྱི་ཐོགས་མདས། ཕས་རྒོལ་གྱི་ལོ་རྟོག་བྲག་རི་ཕྱེ་མར་བཏགས་ཤིང༌། རྩོམ་པ་སྡེབ་ལེགས་ཀྱི་མེ་ཏོག་ཕྲེང་བ་བློ་གསལ་གདུལ་བྱའི་མགུལ་རྒྱན་དུ་བསྒྲོན་པ་སྟེ།

དེ་ལྟར་འཁོར་ལོ་གསུམ་གྱིས་རྒྱལ་བསྟན་ཚངས་པའི་འཇིག་རྟེན་ལས་ཀྱང་བཏེགས་པས། ཆོས་རྗེའི་ཞལ་ནས། དེང་སང་དབུས་གཙང་ཁམས་གསུམ་ན་སློབ་དཔོན་བསོད་ནམས་སེང་གེ་ལས་མཁས་བཙུན་འཛོམས་པ་མེད་ཅེས་དྲང་སྲོང་གི་ངག་ལས་རྡོ་རྗེའི་ཚིག་གིས་གཏང་རག་ཕུལ། གསུང་ལས་སྐྱེས་པའི་སློབ་མ་ཡང་མཁས་པ་ཆེན་པོ་ཞང་སྟོན་མདོ་སྡེ་དཔལ་བ། ཁང་སྟོན་འོད་ཟེར་རྒྱལ་མཚན་སོགས་རྒྱུན་འཛིན་གྱྀ་མཁས་དབང་གསེར་རིའི་འཕྲེང་བ་བསྟར་བ་ལྟར་མང་དུ་བྱོན་ཞིང༌། ཕྱི་རབས་གདུལ་བྱའི་བགོ་སྐལ་དུ་བཞག་པའི་ལེགས་བཤད་ཀྱང་ཚད་མ་རྣམ་འགྲེལ་གྱི་རྣམ་བཤད་ལ་རྒྱས་པ་རིགས་མཛོད་དང༌། བསྡུས་པ་རིགས་གྲུབ་ཅེས་གཉིས་དང༌། དེའི་བསྡུས་དོན་བཅས་མཛད་པས་རྣམ་འགྲེལ་ལ་བོད་འགྲེལ་གྱི་ཐོག་མའི་ལམ་སྲོལ་བཏོད། རིགས་གཏེར་གྱི་རྣམ་བཤད་ལ་རིགས་པ་གྲུབ་པ་ཞེས་བྱ་བ་མཛད་ནས་རིགས་གཏེར་ལ་གཞན་འགྲེལ་གྱི་སྤོབས་པ་ཡངས་པོར་ཕྱེས། མདོར་ན་འཆད་རྩོད་རྩོམ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་ནམ་ལངས་པ་ལ་ཉི་མར་ཤར་བ་ལྟར་མཛད། དེ་ནས་བརྒྱུད་པའི་དིང་སང་གི་བར་དུ་ས་དགེ་བཀའ་རྙིང་དག་གི་ཆོས་གྲྭ་རྣམས་སུ་རྣམ་འགྲེལ་རྣམ་འགྲེལ་ཞེས་ཕྱོགས་ཀྱི་འཛིན་མའི་རྒྱལ་རྔ་རྡུང་བ་འདི་ཡང་ས་སྐྱ་པཎ་ཆེན་དང༌། ཁོང་གི་བཀའ་དྲིན་གཙོ་བོར་ངེས་སོ། སྐུ་ཚེའི་སྨད་དུ་ཆོས་རྗེ་ཧོར་ཡུལ་དུ་ཕེབས་སྐབས། དཔལ་ས་སྐྱའི་གདན་སའི་ཁུར་ཆེན་བཞེས་ཏེ། ཆོས་སྡེ་ཆེན་པོའི་འཆད་ཉན་གྱི་རྒྱུན་འཛིན་གཙོ་བོ་མཛད། དེ་རྗེས་བླ་མ་འཕགས་པས་ཧོར་ཡུལ་དུ་སྔ་ཕྱི་ཐེངས་གཉིས་ཙམ་བསྙེན་རྫོགས་ཀྱི་མཁན་པོ་དང༌། ཕར་ཚད་སོགས་ཀྱི་ལུང་ལེན་ཕྱིར་གདན་ཞུ་བྱས་ཀྱང་ཆོས་གྲྭ་ཆེན་པོའི་འཆད་ཉན་གྱི་ཁུར་དོར་ཏེ་ཧོར་གསེབ་ཏུ་མ་ཕེབས། དེ་ལྟར་ཐུབ་བསྟན་གསེར་གྱི་འཁོར་ལོ་བར་མེད་དུ་བསྐོར་བའི་མུར་དུས་རབས་བཅུ་གསུམ་པའི་དུས་དཀྱིལ་ཆུ་གླང་༡༢༥༣ལོར་དགོངས་པ་རྫོགས། གསུང་རྩོམ་ནི་རྣམ་འགྲེལ་གྱི་བསྡུས་དོན་རིག་པའི་སྡོམ་དང༌།རྣམ་བཤད་རིགས་མཛོད།

ཚད་མ་རིགས་གཏེར་གྱི་འགྲེལ་པ་རིགས་པ་གྲུབ་པ།དབུ་མ་སྲོག་ གི་འཁོར་ལོ་སོགས་ཉུང་ཤས་ལས་ད་ལྟ་བདག་ཅག་གི་མཇལ་བའི་སྐལ་བ་མ་བྱུང༌། ཞེས་པའང་ཐུབ་བསྟན་ཉི་མས་སོ།། །། PAGE རྩོམ་པ་པོའི་རྣམ་ཐར་མདོ་བསྡུས། PAGE -PAGE 9--PAGE 7-