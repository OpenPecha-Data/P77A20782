ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས། མངོན་སུམ་ལེའུའི་རྣམ་བཤད། 

གསུམ་བ་གཞལ་བྱ་མངོན་གྱུར་རྟོགས་པའི་མངོན་སུམ་ཚད་མ་ལ་གསུམ་སྟེ། ཚད་མའི་གྲངས་དང་གཞལ་བྱ་ལ་ལོག་རྟོག་དགག་བ་དང་མངོན་སུམ་རང་གི་ངོ་བོ་ལ་ལོག་རྟོག་དགག་པ་དང༌། ཚད་འབྲས་ལ་ལོག་རྟོག་དགག་པའོ། ། དང་པོ་ལ་སྤྱི་དོན་ལྔ་སྟེ། གང་ལ་དབྱེ་བའི་གཞི་དང༌། ཇི་སྙེད་དབྱེ་བའི་གྲངས་དང༌། གང་གིས་འབྱེད་པའི་རྒྱུ་མཚན་དང༌། ཇི་ལྟར་དབྱེ་བའི་དོན་དང༌། ཇི་སྙེད་དབྱེ་བའི་གྲངས་ངེས་པའོ། ། དང་པོ་ནི་མཚན་ཉིད་མི་སླུ་བ་དང་ལྡན་པའི་ཚད་མ་ཙམ་མོ། ། གཉིས་པ་ནི་ཚད་མ་ལ་རིགས་ཐམས་ཅད་མདོར་བསྡུ་ན་རྣམ་པ་གཉིས་ཏེ། མངོན་སུམ་ཚད་མ་དང༌། རྗེས་སུ་དཔག་པའི་ཚད་མ་གཉིས་ཏེ་འདི་གཉིས་ཀ་ལ་ཚད་མའི་མཚན་ཉིད་ཡོད་པའི་ཕྱིར་རོ། ། གསུམ་པ་ནི་རྒྱུ་དང་ངོ་བོ་དང་འབྲས་བུའི་སྒོ་ནས་དབྱེ་བ་མ་ཡིན་གྱི་གཞལ་བྱའི་དབང་གིས་ཕྱེ་བ་ཡིན་ཏེ། ཡུལ་དྲུག་རྟོགས་པར་བྱེད་པ་ལ་དབང་ཤེས་དྲུག་ཏུ་བཞག་པ་བཞིན་ནོ། ། བཞི་བ་ནི་ཡུལ་གཅིག་ལ་ལྟོས་ནས་ངོ་བོ་གཅིག་མི་སྲིད་དེ་རང་མཚན་ལ་འཇུག་པའི་རྗེས་དཔག་དང༌། སྦྱི་མཚན་ལ་འཇུག་པའི་མངོན་སུམ་མི་སྲིད་པའི་ཕྱིར་རོ། ། ལྡོག་པ་ཐ་དད་ལ་ལྟོས་ནས་རྗེས་དཔག་དང་རང་རིག་མངོན་སུམ་ངོ་བོ་གཅིག་པར་ཡངའདོད་དོ། ལྔ་བ་ནི་ཚད་མ་གཉིས་ཁོ་ནར་གྲངས་ངེས་ཏེ་གཞལ་བྱ་གཉིས་ཁོ་ནའི་རྣམ་པར་རྟོགས་པ་དང་ལྡན་བའི་ཕྱིར་རོ། ། འདིའི་ཚུལ་བསྒྲུབ་པ་ལ་གཉིས་ལས། དང་པོ་མ་གྲུབ་པ་སྤང་བ་ནི། གལ་ཏེ་གཞལ་བྱ་གཉིས་ཁོ་ནར་མ་གྲུབ་སྟེ། གཞན་བྱའི་གྲངས་ཉུང་བ་དང་མང་བ་མ་ཁེགས་པའི་ཕྱིར་རོ། ། འདི་ལྟར་གྲངས་ཉུང་བ་མ་ཁེགས་ཏེ་སྤྱིའི་མཚན་ཉིད་གཞལ་བྱར་མི་རུང་སྟེ་དངོས་མེད་ཡིན་པའི་ཕྱིར་རོ། ། དངོས་མེད་ནི་བློའི་ཡུལ་དུ་མི་རུང་བའི་ཕྱིར་དང༌། སྐྱེས་བུ་ལ་ཉེ་བར་མི་མཁོ་བའི་ཕྱིར་རོ། ། དེས་ན་སྤྱི་མཚན་གཞལ་བྱ་མ་ཡིན་པས་རྗེས་དཔག་ཚད་མར་མི་རུང་ངོ༌། ། གཞན་ཡང་རྗེས་དཔག་ཚད་མ་མ་ཡིན་ཏེ་དངོས་པོ་རྟོགས་པ་མེད་པའི་ཕྱིར་དང་རྗེས་དཔག་གི་རྒྱུ་རྟགས་ལ་ཚུལ་གསུམ་ཚང་ཡང་འཁྲུལ་བ་མཐོང་བའི་ཕྱིར་ཏེ་ཤིང་ཕུང་གཅིག་ལས་སྐྱེས་པས་རོ་མངར་བར་བསྒྲུབ་པ་བཞིན་ནོ།

། དེས་ན་གཞལ་བྱ་རང་མཚན་གཅིག་ལས་མེད་པས་ཚད་མའང་མངོན་སུམ་ཁོ་ན་ཡིན་ནོ་ཞེ་ན། དངོས་མེད་གཞལ་བྱ་མ་ཡིན་པར་མ་གྲུབ་སྟེ་ཚད་མའི་སྟོབས་ཀྱིས་ངེས་པའི་ཕྱིར་དང༌། དངོས་མེད་རྐྱང་པ་བློ་ཡུལ་དུ་མི་རུང་ཞིང་སྐྱེས་བུ་ལ་མི་མཁོ་ཡང་དངོས་མེད་ཀྱིས་ཁྱད་པར་དུ་བྱས་པའི་དངོས་པོ་ཡུལ་དུ་རུང་ཞིང་སྐྱེས་བུ་ལ་མཁོ་བ་ཡིན་ཏེ་བུམ་པས་དབེན་པའི་ས་ཕྱོགས་བཞིན་ནོ། རྟགས་ལ་ལ་འཁྲུལ་བ་མཐོང་བ་ཡང་མེད་ན་མི་འབྱུང་བའི་འབྲེལ་བ་ཡོད་པའི་ཕྱིར་རོ། ། དེས་ན་རྗེས་དཔག་ཚད་མ་ཡིན་པ་འགོག་པ་ལ་སྦྱི་གཞལ་བྱར་མི་རུང་བ་རྟགས་སུ་བཀོད་པ་ནི་མ་གྲུབ་པ་ཡིན་ནོ། ། གཞན་ཡང་རྗེས་དཔགཚད་མ་མ་ཡིན་པ་ལ་རང་གི་ཁས་བླངས་ཀྱིས་གནོད་དེ། ཚད་དང་གཅིག་ཤོས་སྤྱི་བཞག་དང༌། ། གཞན་བློ་རྟོགས་པར་བྱེད་ཕྱིར་དང༌། ། འགའ་ཞིག་འགོག་པར་བྱེད་ཕྱིར་ཡང། ། ཚད་མ་གཞན་ནི་སྲིད་པ་ཉིད། ། ཅེས་པ་ལྟ་བུའོ། ། དངོས་པོ་སྟོབས་ཞུགས་ཀྱིས་ཀྱང་གནོད་དེ། མངོན་སུམ་ཡང་ནི་དོན་མེད་ན། ། མི་འབྱུང་བ་ལས་ཚད་མ་ཉིད། ། འབྲེལ་བ་ཡི་ནི་རང་བཞིན་དེའི། ། རྒྱུ་ཡིན་པས་ན་གཉིས་ཀ་མཚུངས། ། ཞེས་པས་མངོན་སུམ་ཚད་མར་འཇོག་པའི་རྒྱུ་མཚན་མི་སླུ་བ་དེ་འདི་ལའང་ཡོད་པའི་ཕྱིར་རོ་ཞེས་པའི་དོན་ནོ། ། གྲངས་མང་བ་ཡང་མ་ཁེགས་ཏེ་རང་མཚན་དང་སྤྱི་མཚན་གཉིས་ལས་གཞན་པའི་ཕུང་བོ་གསུམ་པའང་ཡོད་པའི་ཕྱིར་རོ། ། འདི་ལྟར་གཉིས་ཀ་ཡིན་པའི་ཕུང་གསུམ་ནི་སྒྲ་དང་མི་རྟག་པ་གཉིས་ཀྱི་ཚོགས་དོན་ལྟ་བུ་སྟེ་སྒྲ་ནི་རངམཚན་ཡིན་ལ་མི་རྟག་པ་ཉིད་ནི་སྤྱི་མཚན་ཡིན་པའི་ཕྱིར་རོ། ། གཉིས་ཀ་མ་ཡིན་པའི་ཕུང་གསུམ་ནི་ཟླ་བ་གཉིས་ལ་སོགས་པ་རྟོག་མེད་འཁྲུལ་བའི་དམིགས་པ་ཐམས་ཅད་ཡིན་ཏེ་དེ་དག་དོན་བྱེད་མི་ནུས་པས་རང་མཚན་མིན་ལ་གསལ་བར་སྣང་ཞིང་རྗེས་འགྲོ་མེད་པས་སྤྱིའི་མཚན་ཉིད་ཀྱང་མ་ཡིན་བའི་ཕྱིར་རོ། ། གཞལ་བྱ་གཉིས་ཀྱི་ཁོངས་སུ་མ་འདུས་པའི་ཤིན་ཏུ་ལྐོག་གྱུར་ཀྱང་གཉིས་ཀ་མ་ཡིན་པའི་ཕུང་གསུམ་ཡིན་ནོ་ཞེ་ན།

། གཉིས་ཀ་ཡིན་པའི་ཕུང་གསུམ་ནི། ། སྐྱོན་འདིར་ཐལ་བར་མི་འགྱུར་ཏེ། ཁ་དོག་སྤྱི་ལ་སྦྱོར་ཕྱིར་རོ། ། ཞེས་པས་འོག་ཏུ་འགོག་ལ་ཟླ་གཉིས་ལ་སོགས་པའི་གནས་ལུགས་ཀྱང༌། ། དེ་དག་གི་ཡང་དེ་ལྟའི་དངོས། ། བཀག་མེད་གསལ་བར་སྣང་བ་ཉིད། ། ཅེས་པ་ལ་སོགས་བས་གཞལ་བྱ་གཉིས་སུ་འདུས་པར་སྟོན་པའི་ཕྱིར་རོ། ། ཤིན་ཏུ་ལྐོག་གྱུར་ནི་གཉིས་ཀ་མ་ཡིན་པའི་ཕུང་གསུམ་ཡིན་ཀྱང་ཐ་སྙད་པའི་ཚད་མའི་ཡུལ་ལས་འདས་པའི་ཕྱིར་རོ། ། དེས་ན་ཐ་སྙད་པའི་ཚད་མའི་གཞལ་བྱ་ནི་གཉིས་ཁོ་ནར་གྲུབ་བོ། ། གཉིས་པ་མ་ངེས་པ་སྤང་བ་ནི་གཞལ་བྱ་གཉིས་ཡིན་ཀྱང་ཚད་མ་གཉིས་སུ་མ་ངེས་ཏེ། ། ཚད་མ་གཅིག་གིས་གཞལ་བྱ་གཉིས་ཀ་རྟོགས་པའི་ཕྱིར་ཏེ་ས་ཐོབ་པའི་མིག་གི་དབང་ཤེས་ཀྱིས་སྒྲ་ལ་སོགས་པའང་རྟོགས་པ་བཞིན་ནོ་ཞེ་ན། མི་འདྲ་སྟེ་ད་ལྟ་མངོན་གྱུར་ལ་རྗེས་དཔག་དང༌། ལྐོག་གྱུར་ལ་མངོན་སུམ་འཇུག་པ་མི་སྲིད་པའི་ཕྱིར་རོ། ། གཞན་ཡང་གཞལ་བྱ་གཉིས་ཡིན་ཡང་ཚད་མ་མང་བ་མི་ཁེགས་ཏེ། གཞལ་བྱ་གཅིག་ལ་འང་ཚད་མ་རིགས་མི་མཐུན་པ་དུ་མ་འཇུག་པ་མཐོང་བའི་ཕྱིར་རོ། ། འདི་ལྟར་རང་མཚན་མྱོང་སྟོབས་ཀྱིས་རྟོགས་པར་མ་ཟད་རྟགས་ལ་བརྟེན་ནས་ཀྱང་རྟོགས་པ་མཐོང་སྟེ་ཁྱད་པར་རྟོགས་པའི་ཚད་མ་བཞིན་ནོ། ། ཞེ་ན་འདི་ནི་འོག་ཏུ། ། སྐད་ཅིག་སོ་སོར་ཐ་དད་ཕྱིར། ། ཞེས་པ་ལ་སོགས་པས་འགོག་པར་འགྱུར་རོ། ། ཡང་ལྐོག་གྱུར་ལ་རྗེས་དཔག་འཇུག་པར་མ་ཟད་སྒྲ་ལས་བྱུང་བ་དང་ཉེ་བར་འཇལ་བ་ལ་སོགས་པ་གཞན་ཡང་འཇུག་པར་མཐོང་བའི་ཕྱིར་རོ། ། སྒྲ་ལས་བྱུང་བ་ལ་སོགས་པ་ཚད་མ་ཡིན་ཡང་རྗེས་དཔག་མ་ཡིན་ཏེ་ཕྱོགས་ཆོས་དང་ཁྱབ་པ་ལ་མི་བརྟེན་པའི་ཕྱིར་རོ་ཞེ་ན་འདི་དག་རྟགས་ལ་མི་བརྟེན་ན་ལྐོག་གྱུར་རྟོགས་པ་འགལ་ལ། ། ལྐོག་གྱུར་རྟོགས་ནའང་རྟགས་ལ་མི་བརྟེན་པ་འགལ་བའི་ཕྱིར་མི་འཐད་དོ། ། གཉིས་པ་གཞུང་གི་དོན་ལ་གཉིས་ཏེ། ཚད་མ་གཉིས་སུ་གྲངས་ངེས་པར་བསྟན་པ་དང༌། ། དེ་ལ་རྩོད་པ་སྤང་བའོ། །

དང་པོ་ལ་གཉིས་ཏེ། རྟགས་དགོད་པ་དང༌། དེའི་ཚུལ་སྒྲུབ་པའོ། དང་པོ་ནི། གཞལ་བྱ་གཉིས་ཕྱིར་ཚད་མ་གཉིས། ཞེས་པ་སྟེ་སྔར་བཀོད་པའི་རྟགས་དེ་ཉིད་དོ། ། གཉིས་པ་ལ་གསུམ་སྟེ་གཞལ་བྱ་གཉིས་ཁོ་ནར་བསྒྲུབ་པ་དང༌། དེས་ཚད་མའང་གཉིས་སུ་གྲུབ་པ་དང༌། དེ་གཉིས་ཀྱི་མཇུག་བསྡུ་བའོ། ། དང་པོ་ལ་གསུམ་སྟེ། གཞན་བྱ་གསུམ་པ་དགག་པ་དང༌། གཞན་བྱ་གཉིས་ཀྱི་རང་བཞིན་ངེས་པར་བྱ་བ་དང༌། རང་མཚན་ཁོ་ན་ལ་གཞན་བྱ་གཉིས་སུ་བཞག་པའི་འཐད་པའོ། ། དང་པོ་ལ་གཉིས་ལས་གཉིས་ཀ་ཡིན་པའི་ཕུང་གསུམ་དགག་པ་ནི། དོན་བྱེད་ཅེས་པ་སྟེ་འབྲས་བུ་སྐྱེད་ནུས་པའི་ཤེས་བྱ་ནི་རང་མཚན་ཡིན་ལ། དེ་མི་ནུས་པའི་ཤེས་བྱ་ནི་སྤྱི་མཚན་ཡིན་པས་ཕུང་གསུམ་མེད་དེ་འབྲས་བུ་སྐྱེད་ནུས་མི་ནུས་དངོས་འགལ་ཡིན་པའི་ཕྱིར་རོ། ། འདིར་འབྲས་བུ་ནི་རང་འཛིན་པའི་ཤེས་པ་ཡིན་ལ་དེ་དངོས་སུ་སྐྱེད་ནུས་ལ་དེ་དག་ཏུ་བརྗོད་དེ་ལྐོག་གྱུར་འགའ་ཞིག་གིས་ཀྱང་བརྒྱུད་ནས་རང་འཛིན་པའི་ཤེས་པ་སྐྱེད་ནུས་པའི་ཕྱིར་རོ། ། གཞན་ཡང་འོག་ཏུ་འདྲ་བ་སྟེ་དཔེ་ལ་སོགས་པ་དང་ཐུན་མོང་བ་གང་ཡིན་པ་འདི་ནི་སྤྱིའི་མཚན་ཉིད་ཡིན་ལ་མི་འདྲ་བ་སྟེ་ཐུན་མོང་མ་ཡིན་པ་ནི་རང་གི་མཚན་ཉིད་ཡིན་ནོ། ། གལ་ཏེ་རང་མཚན་ལ་ཡང་འདྲ་བ་ཡོད་པ་མ་ཡིན་ནམ། ། བུམ་པ་གཉིས་མིག་གིས་མཐོང་བའི་ཚེ་འདི་གཉིས་འདྲའོ་ཞེས་བརྗོད་པའི་ཕྱིར་ཞེ་ན། དེའང་རྗེས་སུ་སྐྱེས་པའི་ངེས་པས་འདྲ་བར་བཏགས་པ་ཡིན་ཏེ་གཅིག་ལ་ཡོད་པའི་ཁ་དོག་དང་དབྱིབས་ལ་སོགས་པ་གཞན་ལ་ཡོད་པར་སྒྲོ་བཏགས་ནས་འདྲ་བར་འཛིན་པའི་ཕྱིར་རོ། ། སྒྲའི་ཡུལ་དང་ཡུལ་མིན་ཕྱིར། ། ཞེས་པ་ནི་སྒྲ་ལ་བརྟེན་ནས་རྟོགས་པར་བྱ་བའི་ཡུལ་ནི་སྤྱིའི་མཚན་ཉིད་ཡིན་ཏེ་རྗེས་སུ་འགྲོ་བ་ལ་ལྟོས་པའི་ཕྱིར་རོ། ། སྤྱིའི་ཡུལ་ཅན་ཡིན་ཡང་སྒྲ་ལས་དོན་གོ་བ་རྗེས་སུ་དཔག་པའི་ཚད་མར་མི་འགྱུར་ཏེ། རྗེས་དཔག་སྤྱི་ལ་འཇུག་པས་ཁྱབ་པར་འདོད་ཀྱི་སྤྱི་ལ་འཇུག་ཚད་རྗེས་དཔག་ཏུ་ཁས་མི་ལེན་པའི་ཕྱིར་རོ།

། སྒྲའི་ཡུལ་མ་ཡིན་པའི་ཤེས་བྱ་རང་གི་མཚན་ཉིད་ཡིན་ཏེ་རང་མཚན་སྒྲས་བརྗོད་བར་དཀའ་བ་དང་མི་ནུས་པ་དང་འབྲས་བུ་མེད་པའི་ཕྱིར་དང༌། རང་མཚན་སྒྲས་རྟོགས་ན་དབང་པོ་དོན་མེད་དུ་ཐལ་བའི་ཡང་ཕྱིར་རོ། ། འདི་གཉིས་ཀྱང་དངོས་འགལ་ཡིན་པས་ཕུང་གསུམ་མེད་དོ། ། རྒྱུར་མཚན་གཞན་ཞེས་པ་རྒྱུ་མཚན་ནི་ཤེས་པ་བསྐྱེད་བར་བྱེད་བའི་རྒྱུའོ། ། གཞན་ཡོད་པ་ན་ཞེས་པ་ནི་བརྡ་འཛིན་པ་དང་རྩོལ་བ་དང་དེ་དང་རྗེས་སུ་མཐུན་པ་ལ་སོགས་པ་ཡོད་ན་ཡུལ་གང་ལ་དམིགས་པའི་བློ་ཡོད་པའི་བློ་དེའི་ཡུལ་ནི་སྤྱིའི་མཚན་ཉིད་ཡིན་ནོ། ། ཡང་ཤེས་པ་སྐྱེད་པའི་རྒྱུ་མཚན་ཡུལ་ལས་གཞན་པ་མིག་དང་སྣང་བ་ལ་སོགས་པའི་རྒྱུ་གཞན་ཡོད་པ་ན་ཡུལ་མེད་པའི་སྟོབས་ཀྱིས་བློ་མེད་པའི་དེའི་ཡུལ་ནི་རང་གི་མཚན་ཉིད་ཡིན་ནོ། །མདོར་ན་དོན་གྱི་ནུས་པ་ལ་ལྟོས་པའི་བློའི་ཡུལ་ནི་རང་མཚན་ཡིན་ལ། ། དོན་གྱི་ནུས་པ་ལ་མི་ལྟོས་པའི་བློའི་ཡུལ་ནི་སྤྱིའི་མཚན་ཉིད་ཡིན་ནོ་ཞེས་པའི་དོན་ཏོ། ། གཉིས་པ་གཉིས་ཀ་མ་ཡིན་པའི་ཕུང་གསུམ་དགག་པ་ནི། གལ་དེ་ཟླ་བ་གཉིས་དང་སྐྲ་ཤད་ལ་སོགས་པ་གཉིས་ཀ་མ་ཡིན་པའི་གཞལ་བྱར་འགྱུར་རོ་ཞེ་ན༑ སྐྲ་ཤད་ལ་སོགས་པ་ནི་ཚད་མས་གཞལ་བར་བྱ་བའི་དོན་མ་ཡིན་ཏེ། ། ད་ལྟར་གྱི་སྐྱེ་བོ་རྣམས་དེ་དག་ལ་དོན་དུ་ཐ་སྙད་མི་བྱེད་པའི་ཕྱིར་རོ། ། ཅིའི་ཕྱིར་ཞེ་ན་དེ་དག་དོན་ཡིན་པ་ལ་གནོད་པ་ཅན་གྱི་ཚད་མ་མཐོང་བས་དོན་དུ་མོས་པ་སྟེ་དོན་དུ་ཞེན་བའི་ཚུལ་གྱིས་ཡིད་ཆེས་པ་མེད་པའི་ཕྱིར་རོ། ། གཉིས་པ་གཞལ་བྱ་གཉིས་ཀྱི་རང་བཞིན་ངེས་པར་བྱ་བ་ལ་གཉིས་ཏེ། མདོར་བསྟན་པ་དང། ། རྒྱས་པར་བཤད་པའོ། ། དང་པོ་ལ་གཉིས་ཏེ། གཞལ་བྱ་གཉིས་ཀྱི་རང་བཞིན་ངོས་བཟུང་བ་དང། དེ་ལ་རྩོད་པ་སྤང་བའོ། །དང་པོ་ནི་དོན་དམ་ཞེས་པ་དོན་བྱེད་ནུས་པ་དང་མི་འདྲ་བ་དང་སྒྲའི་ཡུལ་མ་ཡིན་པ་དང༌། དོན་གྱི་རྗེས་སུ་བྱེད་པའི་བློའི་ཡུལ་ནི་གཞུང་ལུགས་འདིར་དོན་དམ་པར་ཡོད་པ་ཡིན་ལ།

དོན་བྱེད་མི་ནུས་པ་ལ་སོགས་པ་གཞན་ནི་ཀུན་རྫོབ་ཏུ་ཡོད་པ་ཡིན་ནོ། ། དོན་དམ་པར་ཡོད་པས་ནི་རང་གི་མཚན་ཉིད་བཤད་དེ་རང་གི་ངོ་བོས་མཚན་པའི་ཕྱིར་རང་མཚན་ནོ། ། ཀུན་རྫོབ་ཏུ་ཡོད་པས་ནི་སྤྱིའི་མཚན་ཉིད་བཤད་དེ། སྤྱིའི་ངོ་བོར་སྣང་བའི་སྒོ་ནས་མཚོན་པའི་ཕྱིར་སྤྱི་མཚན་ནོ། ། གཉིས་པ་ལ་གསུམ་སྟེ། དོན་དམ་གྱི་མཚན་ཉིད་ལ་རྩོད་པ་སྤང་བ་དང༌། ཀུན་རྫོབ་ཀྱི་མཚན་ཉིད་ལ་རྩོད་པ་སྤང་བ་དང༌། ཡུལ་ལ་མ་ལྟོས་པའི་བློའི་ཡུལ་སྤྱིར་བསྒྲུབ་པ་ལ་རྩོད་པ་སྤང་བའོ། ། དང་པོ་ནི་དོན་བྱེད་ནུས་པ་དོན་དམ་པའི་མཚན་ཉིད་ཡིན་ན་དོན་དམ་པའི་མཚན་ཉིད་མི་སྲིད་བར་འགྱུར་ཏེ་དོན་དམ་པར་ཤེས་བྱ་ཐམས་ཅད་ལ་འབྲས་བུ་བསྐྱེད་པའི་ནུས་པ་མེད་པའི་ཕྱིར་རོ། ། འདི་ལྟར་རྒྱུ་རྟག་མི་རྟག་དང་རྒྱུ་ཞིག་མ་ཞིག་ལ་སོགས་པའི་སྒོ་ནས་བརྟག་ན་བུམ་པ་ལ་སོགས་བ་གང་ལ་ཡང་དོན་བྱེད་ནུས་པ་མ་མཐོང་བའི་ཕྱིར་རོ། ། ཞེ་ན་དེ་མ་གྲུབ་པ་ཡིན་ཏེ་ས་བོན་དང་མེ་ལ་སོགས་པ་ལ་མྱུ་གུ་དང་སྲཻག་པ་ལ་སོགས་པ་སྐྱེད་པའི་ནུས་པ་མཐོང་བའི་ཕྱིར་རོ། ། གལ་ཏེ་ས་བོན་ལ་སོགས་པ་ལས་མྱུ་གུ་ལ་སོགས་པ་སྐྱེ་བ་དེ་ཀུན་རྫོབ་ཙམ་དུ་ཡོད་པར་འདོད་པ་ཡིན་གྱི་དོན་དམ་པར་ནི་མ་ཡིན་ནོ་ཞེ་ན་ཅི་སྟེ་དེ་ལྟར་འགྱུར་ཞེས་པ་འོ་སྐོལ་གཉིས་མིང་མི་མཐུན་པ་ཙམ་དུ་ཟད་ཀྱི་དོན་ལ་ཁྱད་པར་མེད་དེ་གཉིས་ཀས་རྒྱུ་ལ་འབྲས་བུ་སྐྱེད་པར་མཐོང་བའི་ཕྱིར་རོ། ། ཡང་ན་ཁྱོད་ཀྱིས་ཀུན་རྫོབ་ཅེས་བ་དེ་ཅི་འང་མེད་པ་ལ་འདོད་དམ་སྐྱེ་བ་ལ་སོགས་པ་ལ་བརྗོད། དང་པོ་ལྟར་ན་ཅི་སྟེ་ཀུན་རྫོབ་ཏུ་སྐྱེའོ་ཞེས་བྱ་བ་དེ་ལྟར་འགྱུར་ཏེ་ཅིའང་མེད་པ་ལ་སྐྱེ་བ་འགལ་བའི་ཕྱིར་ཏེ་རི་བོང་གི་རྭ་ལས་འགའ་ཞིག་སྐྱེའོ་ཞེས་བརྗོད་པ་བཞིན་ནོ། ། གཉིས་བ་ལྟར་ན་ཀུན་རྫོབ་ཏུ་སྐྱེ་ཞེས་པ་དང་སྐྱེ་བ་སྐྱེའོ་ཞེས་བརྗོད་པ་ཁྱད་མེད་དུ་འགྱུར་ལ། དེ་ལྟར་ན་མི་འཐད་དེ་སྐྱེ་བ་ལ་སྐྱེ་རྒྱུ་གཞན་མེད་པའི་ཕྱིར་རོ།

། རྒྱན་གྱིས་འདིའི་ལུགས་བཀག་ནས་གཞན་དུ་འཆད་དོ། ། འདི་དག་ཀྱང་དབུ་མ་པ་དང་དངོས་བོར་སྨྲ་བའི་བདེན་པ་གཉིས་ཀྱི་འཇོག་ལུགས་མ་མཐུན་པའི་རྩོད་པ་ཡིན་ནོ། ། གཉིས་པ་ཀུན་རྫོབ་ཀྱི་མཚན་ཉིད་རྩོད་པ་སྤང་བ་ལ་གཉིས་ལས་དང་པོ་རྩོད་སྤང་དངོས་ནི། ། གལ་ཏེ་ཀུན་རྫོབ་ཀྱི་མཚན་ཉིད་དོན་བྱེད་མི་ནུས་པར་མི་འཐད་དེ། ཤེས་བྱ་རང་སྤྱི་ཀུན་ལ་དོན་བྱེད་ནུས་དེ་ཡོད་པའི་ཕྱིར་རོ། ། དེས་ན་ཀུན་རྫོབ་ཀྱི་མཚན་ཉིད་མི་སྲིད་པར་འགྱུར་ལ། ། དོན་དམ་གྱི་མཚན་ཉིད་ཁྱབ་ཆེས་པར་འགྱུར་རོ་ཞེ་ན་སྤྱིའི་མཚན་ཉིད་ནི་དོན་བྱེད་ནུས་པ་མ་ཡིན་ཏེ་ཐ་ན་རང་གི་ཡུལ་ཅན་ཤེས་པའང་སྐྱེད་པར་མི་ནུས་པའི་ཕྱིར་རོ། ། ཅིའི་ཕྱིར་ཞེ་ན་སྤྱི་དང་སྤྱི་འཛིན་གྱི་བློ་ལ་རྗེས་སུ་འགྲོ་ལྡོག་མ་མཐོང་བའི་ཕྱིར་རོ། ། གལ་ཏེ་ལྡོག་པ་ཡོད་ན་སྤྱི་འཛིན་རྟག་ཏུ་མི་སྐྱེ་བར་འགྱུར་ཏེ་སྤྱི་རྟག་ཏུ་མེད་པའི་ཕྱིར་རོ། ། མིག་དང་གཟུགས་སོགས་བློ་བཞིན་ནོ། ། ཞེས་པ་ནི་མི་མཐུན་པའི་དཔེ་སྟེ་མིག་སོགས་དབང་པོ་ལྔའི་བློ་དང་གཟུགས་སོགས་ཡུལ་ལྔ་རྗེས་སུ་འགྲོ་ལྡཽག་ངེས་པ་ལྟ་བུ་འདི་ལ་མེད་ཅེས་པའི་དོན་ཏོ། ། གཉིས་པ་དེས་རིགས་ཅན་གཞན་ཡང་ཁེགས་པར་བསྟན་པ་ནི། དེས་ནི་ཞེས་པ་སྟེ་སྤྱིས་རང་གི་ཡུལ་ཅན་ཙམ་ཡང་སྐྱེད་པར་མི་ནུས་པར་བསྟན་པ་དེས་ནི་བཤད་པ་ཡིན་ཏེ་ཞེས་དྲང་ངོ༌། ། གང་བཤད་ཅེ་ན་བུམ་པ་ཞེས་པ་ལ་སོགས་པ་སྟེ་དྲི་དང་རོ་ལ་སོགས་བའི་རྟེན་དུ་གྱུར་པའི་ཕྱིར་བུམ་པ་ནི་ཡན་ལག་ཅན་གྱི་རྫས་ཏེ་དེ་འཛིན་པའི་བློ་ནི་རྫས་ལས་མི་སྐྱེ་བར་བཤད་པ་ཡིན་ཏེ་དེའི་རྗེས་སུ་འགྲོ་ལྡོག་མི་བྱེད་པའི་ཕྱིར་རོ། ། དེ་བཞིན་དུ་བུམ་བ་གྱེན་དུ་འདེགས་པ་ལ་སོགས་པ་ནི་བྱ་བའི་ལས་སོ། ། བུམ་པ་ཉིད་ནི་སྤྱིའོ། ། བུམ་པ་གཅིག་ལ་སོགས་པའི་གྲངས་ནི་ཡོན་ཏན་ནོ། ། སོགས་ཁོངས་ནས་བྱེ་བྲག་དང་འདུ་བ་གཉིས་གདོན་ཏེ་དེ་དག་འཛིན་པའི་བློ་ཡང་ལས་ལ་སོགས་པ་ལས་མི་སྐྱེ་བ་བཤད་པ་ཡིན་ནོ།

། འོ་ན་བློ་དེ་དག་གང་ལས་སྐྱེ་ཞེ་ན། ། ནང་རང་གི་སེམས་ལ་ཡོད་པའི་ཡན་ལག་སྟེ་རྒྱུའི་རྗཻས་སུ་འཇུག་པ་ཡིན་ནོ། ། ནང་གི་ཡན་ལག་དེ་གང་ཞེ་ན། བརྡ་ཤེས་པ་དང་དེ་ཡི་དྲན་པ་དང་ཡིད་ཀྱིས་རྩོལ་བ་ལ་སོགས་པའོ། ། མདོར་ནབློ་དེ་དག་ཀྱང་ཡུལ་ལ་ལྟོས་པ་མ་ཡིན་ཞེསཔའོ། ། གསུམ་པ་ཡུལ་ལ་མ་ལྟོས་པའི་ཤེས་པའི་སྣང་བ་སྤྱིར་བསྒྲུབ་པ་ལ་རྩོད་པ་སྤང་བ་ལ་གཉིས། སྒྲ་སོགས་སྤྱིར་མི་འགྱུར་བའི་འཐད་པ་དང༌། ། དེ་ལ་རྩོད་པ་སྤང་བའོ། ། དང་པོ་ནི་གལ་ཏེ་དོན་བྱེད་མི་ནུས་པ་སྤྱི་ཡིན་ན་སྐྲ་ཤད་ལ་སོགས་པའང་སྤྱིར་འགྱུར་རོ་ཞེས་པའི་རྩོད་པ་འམ་ཡང་ན་རྒྱུན་གཞན་ཡོད་ན་ཡུལ་མེད་ཀྱང་འབྱུང་བའི་བློའི་སྣང་བ་སྤྱི་ཡིན་ན་སྐྲ་ཤད་ལ་སོགས་པའང་སྤྱིར་འགྱུར་ཏེ། ཡུལ་མེད་ཀྱང་དབང་པོ་སྐྱོན་ཅན་དང་སྣང་བ་ལ་སོགས་པ་ཡོད་ན་སྐྲ་ཤད་ལ་སོགས་པ་འཛིན་པའི་ཤེས་བ་འབྱུང་བའི་ཕྱིར་རོ་ཞེ་ན། ། དེ་དག་ནི་སྤྱི་མ་ཡིན་ཏེ།

སྐྱེ་བོ་རྣམས་ཐོག་མར་དོན་དུ་ཞེན་བ་དང༌། ཞེན་ནས་འཇུག་པ་དང་ཞུགས་ནས་ཐོབ་པ་སྟེ་གསུམ་ཀ་མེད་པའི་ཕྱིར་རོ། ། སྤྱིའི་མཚན་ཉིད་ལ་ནི་དོན་དུ་ཞེན་པ་ལ་སོགས་པ་ཡིན་ནོ། ། ཡང་ན་ཟླ་གཉིས་ལ་སོགས་པ་སྤྱི་མ་ཡིན་ཏེ། ། དེ་དག་ཟླ་བ་ལ་སོགས་པའི་དོན་རང་མཚན་གྱི་སྤྱིའི་རང་བཞིན་དུ་ཞེན་པ་མེད་པའི་ཕྱིར་རོ། ། གཉིས་པ་ལ་གསུམ་སྟེ་དངོས་པོ་མེད་པའང་སྤྱི་མ་ཡིན་པར་ཐལ་བ་སྤང་བ་དང༌། སྐྲ་སོགས་ཀྱང་སྤྱིར་ཐལ་བ་སྤང་བ་དང༌། སྐྲ་སོགས་བློ་ལ་མི་སྣང་བར་ཐལ་བ་སྤང་བའོ། ། དང་པོ་ནི་དངོས་པོ་མེད་པ་ནི་སྤྱི་མ་ཡིན་པར་འགྱུར་ཏེ་དེ་ལ་དོན་གྱི་བདག་ཉིད་དུ་ཞེན་པ་མེད་པའི་ཕྱིར་རོ། ། དེ་ལྟར་ན་དེས་སྔ་ནས་མེད་པ་དང་ཞིག་ནས་མེད་པ་ལ་སོགས་པ་ལ་མ་ཁྱབ་པར་འགྱུར་རོ་ཞེ་ན། དངོས་པོ་མེད་པ་ལ་སྤྱི་མེད་པ་དང་དེས་མེད་པའི་བྱེ་བྲག་ལ་མ་ཁྱབ་པ་ལ་སོགས་པའི་ཉེས་པ་དག་ཏུ་ཐལ་བར་མི་འགྱུར་ཏེ། དངོས་མེད་ལ་དོན་དུ་ཞེན་པ་མེད་ཀྱངབློས་ཇི་ཞིག་ལྟར་ཤེས་བྱར་འཛིན་པ་ཡོད་པའི་ཕྱིར་རོ། ། ཡང་ན་དངོས་མེད་མ་ཡིན་ དགག་ནི་དོན་བྱེད་ནུས་པའི་ཕྱིར་དོན་ཡིན་ལ་མེད་དགག་ཀྱང་དོན་ཡིན་ཏེ་མི་མཐུན་ཕྱོགས་མེད་ན་དགོས་པ་མེད་པར་འགྲོ་བ་ལ་སོགས་པའི་དགོས་པ་ཡོད་པའི་ཕྱིར་རོ། ། གཉིས་པ་ནི་དངོས་མེད་ཤེས་བྱར་འཛིན་པས་སྤྱི་ཡིན་ན་ཟླ་གཉིས་ལ་སོགས་པའང་སྤྱིར་འགྱུར་རོ་ཞེ་ན། ཟླ་གཉིས་ལ་སོགས་པ་དེ་དག་གིའང་བདེན་རྫུན་དེ་ལྟ་བུ་དཔྱོད་པའི་བློས་དངོས་པོ་ལ་ལྟོས་ནས་སྤྱི་ཡིན་པ་བཀག་པ་མེད་པའི་ཕྱིར་སྦྱིར་ཐལ་བ་འདོད་པ་ཡིན་ནོ། །སྔར་སྤྱི་མ་ཡིན་པར་ཁས་བླངས་པ་ནི་དབང་ཤེས་འཁྲུལ་བ་དེས་ཟླ་བ་གཉིས་ལ་སོགས་པར་རང་དང་སྤྱིའི་མཚན་ཉིད་ཀྱི་ཤེས་བྱ་གང་དུའང་འཛིན་པ་མེད་པ་ལ་ལྟོས་ནས་ཡིན་ནོ། ། གསུམ་པ་ལ་བཞི་སྟེ། ཤེས་བྱའི་ངོ་བོ་ཡིན་པས་སྣང་བར་འཐད་པ་དང། དཔྱོད་པ་ལ་ལྟོས་ནས་སྤྱི་མཚན་དུ་མི་འགལ་བ་དང༌། དབང་ཤེས་འཁྲུལ་བ་ཡུལ་མེད་དུ་བསྟན་པ་དང༌།

སྤྱིའངརང་སྤྱི་གཉིས་ཀར་མི་འགལ་བར་བསྟན་པའོ། ། དང་པོ་ནི་གལ་ཏེ་སྐྲ་སོགས་ཤེས་པ་ལ་གསལ་བར་སྣང་བ་མི་འཐད་དེ་དེ་དག་དངོས་མེད་ཡིན་པས་བློ་དང་འབྲེལ་བ་མེད་པའི་ཕྱིར་རོ་ཞེ་ན། སྐྲ་སོགས་གསལ་བར་སྣང་བ་ཉིད་ནི་ཤེས་པའི་ངོ་བོ་ཡིན་པ་ཉིད་ཀྱིས་རང་མཚན་ཡིན་པའི་ཕྱིར་རོ། །དེས་ན་ཤེས་པ་དེ་སྐྲ་ལ་སོགས་གསལ་བ་ལ་ལྟོས་ནས་རང་རིག་མངོན་སུམ་ཡིན་ནོ། །དེ་ལ་སྐྲ་སོགས་སྣང་བར་འཇོག་པ་ནི་རྗེས་སུ་སྐྱེས་པའི་ངེས་ཤེས་ཀྱིས་སྐྲ་ལ་སོགས་པ་དང་འདྲ་བས་དེར་ཉེ་བར་བཏགས་པ་ཡིན་ནོ། ། གཉིས་པ་ནི་སྐྲ་སོགས་ཀྱི་རང་བཞིན་ཤེས་པ་ཡིན་ཡང་དཔྱོད་པའི་བློ་དང་ལྟོས་ནས་སྤྱིའི་མཚན་ཉིད་ཀྱང་ཡིན་ཏེ། འདི་ལྟར་སྔར་གྱི་བློ་ལ་སྣང་བའི་སྐྲ་སོགས་དང་ད་ལྟར་གྱི་འདི་འདྲ་བ་ཡིན་ནོ་ཞེས་འཛིན་པ་དང༌། སྐྲ་སོགས་མི་བདེན་པ་ཡིན་ནོ་ཞེས་འཛིན་པའི་བློ་ནི་སྤྱིའི་སྤྱོད་ཡུལ་ཅན་ཡིན་ལ་དེ་ལ་སྣང་བའི་རྣམ་པ་ནི་སྤྱིའི་མཚན་ཉིད་ཡིན་ནོ། །དེས་ན་སྐྲ་སོགས་གཅིག་ཉིད་ཀྱང་རང་མཚན་དང་སྤྱི་མཚན་གཉིས་སུ་མི་འགལ་བ་ཡིན་ཏེ་མི་རྟག་པ་དངརང་མཚན་ནི་མངོན་སུམ་གྱི་ཡུལ་ཡིན་ལ་མི་རྟག་པ་སྤྱིའི་མཚན་ཉིད་ནི་རྗེས་དཔག་གི་ཡུལ་ཡིན་པ་བཞིན་ནོ། ། གསུམ་པ་ནི་སྐྲ་སོགས་སུ་སྣང་བའི་དབངཤེས་ནི་དོན་མེད་པ་ཅན་ཡིན་ཏེ་རང་ངམ་གཞན་གྱི་ཤེས་པ་མ་འཁྲུལ་བས་མ་དམིགས་པའི་ཕྱིར་རོ། ། བཞི་པ་ལ་གཉིས་ལས་སྤྱིའི་རང་མཚན་དུ་འཇོག་པའི་རྒྱུ་མཚན་ནི་སྐྲ་སོགས་གསལ་བ་ཤེས་པ་ཡིན་ན་སྤྱིའང་ཤེས་པའི་ངོ་བོའི་དོན་ཉིད་དུ་འགྱུར་ཏེ་གསལ་བར་སྣང་བའི་ཕྱིར་རོ། ། འདོད་ན་སྤྱི་དེ་རང་མཚན་དུ་ཐལ་བར་འགྱུར་རོ་ཞེ་ན། དེ་ལྟར་ཏེ་ཤེས་པའི་ངོ་བོ་དང་རང་མཚན་དུ་ཐལ་བ་འདོད་པ་ཡིན་ནོ། ། གཉིས་པ་དེ་སྤྱི་མཚན་དུ་འཇོག་པའི་རྒྱུ་མཚན་ནི་འོ་ན་དེ་སྤྱིར་འདོད་པ་དང་འགལ་ལོ་ཞེ་ན། འགལ་བའི་སྐྱོན་ཡོད་པ་མིན་ཏེ་ཤེས་པའི་རྣམ་པ་དེ་ལ་ཕྱི་རོལ་དོན་གྱི་ངོ་བོར་བཏགས་པ་ཉིད་ཀྱིས་སྤྱི་ཉིད་དང་མི་གསལ་བར་བཞག་པ་ཡིན་ནོ།

། འོ་ན་ཤེས་པ་ཐམས་ཅད་ལ་སྤྱིར་སྒྲོ་འདོགས་པར་འགྱུར་ཏེ་སྤྱིར་འཇོག་པའི་རྒྱུ་མཚན་མེད་པར་མཚུངས་པའི་ཕྱིར་ཞེ་ན། མ་ཡིན་ཏེ་བུམ་པ་ལ་སོགས་པ་གསལ་བ་ཀུན་ལ་ངོ་བོ་སྟེ་རྗེས་སུ་འགྲོ་བའི་རྣམ་པར་མཚུངས་པར་སྣ ང་བའི་ཕྱིར་སྤྱིར་བཞག་པ་ཡིན་ནོ། ། མཚུངས་པ་དེའང་ལྡོག་པ་ལ་བརྟེན་པའི་ཕྱིར་ཡིན་ཏེ། རྣམ་པ་དེ་ལྡོག་པ་ཅན་གྱི་དོན་ལས་བརྒྱུད་ནས་སྐྱེས་པའི་ཕྱིར་དང༌། དེ་ལས་ལྡོག་ལྡན་གྱི་དོན་ལ་འཇུག་པའི་ཕྱིར་དང༌། དེ་ཉིད་ཀྱངལྡོག་ལྡན་གྱི་དོན་དང་འདྲ་བར་སྣང་བའི་ཕྱིར་རོ། ། དེས་ན་དངོས་སུ་དོན་བྱེད་མི་ནུས་དང༌། ། བརྒྱུད་པ་ཡིས་ནི་ནུས་པའི་ཕྱིར། ། དེ་ནི་སྤྱི་དང་དོན་ཉིད་དང༌། ། ནུས་པ་དང་ནི་ནུས་མེད་ཉིད། ། ཅེས་གསུངས་པས་ཟླ་གཉིས་དང་དོན་སྤྱི་ལ་སོགས་པ་རང་མཚན་དང་སྤྱི་དང་དེ་དག་འཛིན་པ་ཡུལ་མེད་དུ་འདོད་པའང་མི་འགལ་བ་ཡིན་ནོ། ། གཉིས་པ་རྒྱས་པར་བཤད་པ་ལ་གསུམ་སྟེ། སྤྱི་མཚན་དངོས་མེད་དུ་བསྟན་པ་དང། རང་མཚན་དངོས་པོར་བསྟན་པ་དང། སྤྱི་མཚན་གྱི་དབྱེ་བ་བསྟན་པའོ། དང་པོ་སྤྱི་མཚན་དངོས་མེད་དུ་བསྒྲུབ་པ་ལ་རིགས་པ་བརྒྱད་དེ། སྒྲའི་བརྗོད་བྱ་ཡིན་པ་དང། དེ་ཉིད་དང་གཞན་དུ་བརྗོད་དུ་མེད་པ་དང། དོན་མེད་པ་ཅན་གྱི་ཤེས་པ་ལ་སྣང་བ་དང་ཁྱད་པར་མེད་པ་དང། སྤྱི་ཉིད་ཡིན་པ་དང། འབྲས་བུ་མ་ཡིན་པ་དང། བརྡ་དྲན་པ་ལ་ལྟོས་པའི་ཤེས་པའི་ཡུལ་ཡིན་པ་དང༌། རང་གི་ཡུལ་ཅན་ལ་དེ་རྐྱང་པར་མི་སྣང་བ་དང༌། དོན་བྱེད་ནུས་པས་སྟོང་བའི་རྟགས་སོ། དང་པོ་ལ་གསུམ་ལས། དངཔོ་རྟགས་དགོད་པ་ནི། སྤྱི་དེ་གཟུགས་ལ་སོགས་པའི་དངོས་པོར་གྲུབ་པ་མིན་ཏེ་སྒྲས་བརྗོད་པར་བྱ་བ་ཉིད་ཡིན་པའི་ཕྱིར་རོ་ཞེས་པའོ། ། གཉིས་པ་ཁྱབ་པ་བསྒྲུབ་པ་ནི་སྒྲས་བརྗོད་བྱའངཡིན་ལ་དངོས་པོའངཡིན་པ་ལ་འགལ་བ་ཅི་ཡོད་ཅེ་ན། སྒྲ་ལ་བརྟེན་ནས་གཟུགས་དང་རོ་ལ་སོགས་པ་རང་མཚན་རྟོགས་ན་མིག་གི་དབང་པོ་ལ་སོགས་པ་དོན་མེད་དུ་འགྱུར་བའི་ཕྱིར་རོ།

། དེས་ན་དབངཔོའི་ཚོགས་ཐམས་ཅད་རང་རང་གི་ཡུལ་རྟོགས་པར་བྱེད་པ་ལ་དགོས་པས་འབྲས་བུ་དང་བཅས་པ་ཡིན་ནོ། ། གསུམ་པ་རྩོད་པ་སྤང་བ་ལ་གཉིས་ཏེ། མིང་སོགས་བརྗོད་བྱར་འདོད་པ་དགག་པ་དང༌། སྤྱི་ཡན་གར་བ་བརྗོད་བྱར་འདོད་པ་དགག་པའོ། །དང་པོ་ལ་གཉིས་ལས་འདོད་པ་བརྗོད་པ་ནི། མིང་གི་རྣམ་པ་ཅན་དང་མཚན་མའི་རྣམ་པ་ཅན་གྱི་ལྡན་པ་མ་ཡིན་པའི་འདུ་བྱེད་ཀྱི་དངོས་པོ་སྒྲའི་བརྗོད་བྱ་ཡིན་པས་སྤྱི་སྒྲས་བརྗོད་བྱ་ཡིན་ཡང་དངོས་པོར་མི་འགལ་ལ་དབང་པོའི་ཚོགས་དོན་མེད་དུའང་མི་འགྱུར་ཏེ་རང་གི་མཚན་ཉིད་ཀྱི་གཟུགས་ལ་སོགས་པ་རྟོགས་པ་ལ་དགོས་པའི་ཕྱིར་རོ། །དེས་ན་སྒྲ་དང་དབང་པོ་གཉིས་ཀའི་ཡུལ་དངོས་པོ་ཡིན་ཡང་སྒྲའི་ཡུལ་དབང་པོས་མི་འཛིན་ལ། དབངབོའི་ཡུལ་སྒྲས་མི་འརྗོད་པའི་ཕྱིར་འགལ་བའི་སྐྱོན་མེད་དོ་ཞེ་ན། འདི་དགག་པ་མདོར་བསྟན་པ་ནི་འོ་ན་འཆད་པ་པོའི་བློ་དང་འབྲེལ་བའི་མིང་སོགས་བརྗོད་དམ༌། ཉན་པ་བོའི་བློ་དངའབྲེལ་བའི་མིང་སོགས་བརྗོད་དམ། བརྗོད་བྱ་སྟེ་དོན་རངགི་མཚན་ཉིད་དང་རྗེས་སུ་འབྲེལ་བ་ཅན་གྱི་མིང་སོགས་བརྗོད་དམ། འོན་ཏེ་གསུམ་པོ་དེ་གང་དང་ཡང་འབྲེལ་བ་མེད་པ་ཅན་གྱི་མིང་སོགས་རྐྱང་པ་བརྗཽད་ཅེས་པ་ནི་དགག་པའི་ཡུལ་རྣམ་པར་ཕྱེ་བའི་སྒོ་ནས་མདོར་བསྟན་པའོ། ། གཉིས་པ་རྒྱས་པར་བཤད་པ་ལ་གཉིས་ཏེ། དོན་གསུམ་དང་འབྲེལབའི་མིང་སོགས་བརྗོད་བྱར་འདོད་པ་དགག་པ་དང༌། མ་འབྲེལ་བའི་མིང་སོགས་བརྗོད་བྱར་འདོད་པ་དགག་པའོ། ། དང་པོ་ལ་གཉིས་ཏེ་གང་ཟག་གཉིས་དངའབྲེལ་བའི་མིང་སོགས་བརྗོད་བྱར་འདོད་པ་དགག་པ་དང༌། དོན་རང་མཚན་དང་འབྲེལ་བའི་མིང་སོགས་བརྗཽད་བྱར་འདོད་པ་དགག་པའོ། །དང་པོ་ལ་བཞི་ལས་དེ་འགོག་པའི་ཐལ་འགྱུར་རྩོད་སྤང་དང་བཅས་པ་ནི་གལ་ཏེ་འཆད་ཉན་གཉིས་དང་འབྲེལ་བའི་མིང་སོགས་བརྗོད་བྱ་ཡིན་ནོ་ཞེ་ན། འོ་ན་བུམ་པ་འོན་ཅིག་བརྗཽད་པའི་ཚེ་དོན་རང་མཚན་གྱི་བུམ་པ་ལེན་པ་ལ་མི་འཇུག་པར་འགྱུར་ཏེ་མ་བརྗོད་བའི་ཕྱིར་རོ།

།མ་བརྗོད་ཀྱང་འཇུག་ན་ཧ་ཅང་ཐལ་བར་འགྱུར་རོ། ། མིང་སོགས་ལ་རང་མཚན་དུ་ཞེན་པའི་སྒོ་ནས་འཇུག་གོ་ཞེ་ན། མ་ཡིན་ཏེ་དོན་དང་མིང་སོགས་རང་བཞིན་གཅིག་པ་ཉིད་ཀྱིས་གཅིག་ཏུ་ཞེན་པ་དང༌། དོན་ལ་མིང་སོགས་སུ་བཏགས་པའི་སྒོ་ནས་གཅིག་ཏུ་ཞེན་པ་དང༌། མིང་སོགས་ལ་དོན་དུ་ཞེན་པའི་སྒོ་ནས་གཅིག་ཏུ་ཞེན་པ་སྟེ་གསུམ་ཀ་མི་འཐད་པའི་ཕྱིར་རོ། །གལ་ཏེ་དེའི་ཚེ་དོན་རང་མཚན་གྱི་བུམ་པ་ལ་འཇུག་པ་ནི་རང་མཚན་གྱི་བུམ་པ་དང་འདུ་བྱེད་ཀྱི་བུམ་པ་གཉིས་ཚུལ་འདྲ་བ་ལ་བརྟེན་ནས་དེ་གཉིས་གཅིག་ཏུ་འཁྲུལ་བའི་ཕྱིར་འཇུག་པར་འགྱུར་རོ་ཞེ་ན༌། འདུ་བྱེད་ཀྱི་བུམ་པ་དང་རང་མཚན་གྱི་བུམ་པ་གཉིས་ལ་འདྲ་བ་མེད་དེ་གཟུགས་ཅན་དང་གཟུགས་ཅན་མ་ཡིན་པ་ཡིན་པའི་ཕྱིར་རོ། །འདུ་བྱེད་ཀྱི་བུམ་པ་ལའང་གཟུགས་སོགས་ཡོད་ན་དེ་གཟུགས་ཀྱི་ཕུང་པོའི་ནང་དུ་འདུ་བར་འགྱུར་རོ། ། གལ་ཏེ་འདྲ་བ་ཡོད་ཀྱང༌། ། སྐྱེས་བུ་དུས་ཀུན་ཏུ་འཁྲུལ་ནས་འཇུག་པ་མི་འཐད་དེ་འགའ་ཞིག་གི་ཚེ་འཁྲུལ་བའི་རྒྱུ་མཚན་འདྲ་བར་འཛིན་པ་ཡང་མེད་པའི་ཕྱིར་ཏེ། ཐག་ཉེ་བ་ན་ཉ་ཕྱིས་དང་དངུལ་ཕོར་ལ་འདྲ་བར་འཛིན་པ་མེད་པ་བཞིན་ནོ། །ཡུལ་ཐམས་ཅད་དུ་འཁྲུལ་ནས་འཇུག་པའང་མི་འཐད་དེ་འགའ་ཞིག་དུ་ཡུལ་མི་འདྲ་བ་ཡང་སྲིད་པའི་ཕྱིར་རོ། །འདི་ནི་དེ་ལྟར་མ་ཡིན་ཏེ་བུམ་པ་འོན་ཅིག་ཅེས་བརྗོད་པ་ན་རང་མཚན་གྱི་བུམ་པ་ལེན་པ་ལ་འཇུག་པར་མཐོང་གི་གང་ཟག་གཉིས་དང་འབྲེལ་བའི་འདུ་བྱེད་ཀྱི་བུམ་པ་ལ་ནམ་ཡང་འཇུག་པར་མ་མཐོང་བའི་ཕྱིར་རོ། ། གཉིས་པ་ཐལ་བ་དེ་རང་ལ་མི་མཚུངས་པའི་རྒྱུ་མཚན་ནི། འོ་ན་ཁྱེད་ཤེས་པ་ལ་སྣང་བའི་རྣམ་པ་བརྗཽད་བྱར་འདོད་ན། བུམ་པ་འོན་ཅིག་ཅེས་བརྗཽད་པའི་ཚེ་དོན་ལ་འཇུག་པར་མི་འགྱུར་ཏེ་དེ་མ་བརྗོད་པའི་ཕྱིར་རོ་ཞེ་ན། རྟོག་པའི་ཤེས་པ་ལ་སྣང་བའི་རྣམ་པ་བརྗོད་བྱར་འདོད་པ་ལ་སྐྱོན་དེ་མཚུངས་པ་མིན་ཏེ། དོན་གྱི་རྣམ་པ་ཅན་དེ་འདྲ་བའི་བློ་དོན་མྱོང་བའི་བག་ཆགས་སྒྲས་སད་པར་བྱས་པ་ལས་ཡུལ་དུས་མ་ངེས་པར་སྐྱེ་ལ་དེ་ལ་ཕྱི་རོལ་གྱི་དོན་དུ་ཐོག་མ་མེད་པ་ནས་ཞེན་པའི་ཕྱིར་ཕྱི་རོལ་དོན་ལ་འཇུག་པ་ཡིན་ནོ།

།དེ་གཉིས་འདྲ་བའི་རྒྱུ་མཚན་གྱིས་གཅིག་ཏུ་འཛིན་པ་ནི་མ་ཡིན་གྱི་འདྲ་བ་ལ་གཉིས་སུ་འཛིན་དགོས་པ་ལས་ཐོག་མ་མེད་པ་ནས་གཅིག་ཏུ་བཟུང་བའི་ཕྱིར་རོ། ། འོ་ན་རྣམ་པ་དེ་གང་གི་ཡིན་ཞེ་ན། དོན་གྱི་རྣམ་པ་ནི་མ་ཡིན་ཏེ་དེ་ལ་དོན་གྱི་རང་བཞིན་ཚ་བ་ལ་སོགས་པ་མེད་པའི་ཕྱིར་རོ། ། མིང་དང་མཚན་མའི་རྣམ་པའང་མ་ཡིན་ཏེ་དོན་ཤེས་གཉིས་སུ་མ་འདུས་པ་དེ་ལྟ་བུ་མི་སྲིད་བའི་ཕྱིར་རོ། ། དེས་ན་ཤེས་པ་ཉིད་ཀྱི་རྣམ་པ་ཡིན་ལ་དེའང་དོན་ལ་བརྒྱུད་ནས་སྐྱེས་པ་ཡིན་ནོ། ། གསུམ་པ་རྒྱུ་མཚན་དེ་གཞན་ལ་མེད་པ་ནི། གཞན་ཉན་ཐོས་ཀྱི་ལུགས་ལ་རྟོག་པའི་ཤེས་པ་དོན་ལ་འཇུག་པའི་རྒྱུ་དོན་མིང་སོགས་ཀྱི་རྣམ་པ་ཅན་གྱི་ཤེས་པ་དེ་ལྟ་བུ་སྐྱེ་བ་དང་དེ་ལ་དོན་དུ་ཞེན་པ་མེད་དེ་རྟོག་པའི་རྒྱུ་ཕྱི་རོལ་གྱི་དོན་མིང་སོགས་སུ་སྣང་ཞིང་ཉམསསུ་མྱོངབའི་རྟོག་མེད་ཀྱི་བློ་ཁས་ལེན་པ་མེད་པའི་ཕྱིར་རོ། ། དེ་ཉིད་ཀྱང་བློ་རྣམ་མེད་དུ་འདོད་པའི་ཕྱིར་རོ། ། བཞི་བ་དེ་ཁས་ལེན་པ་མི་འཐད་པ་ལ་གཉིས་ཏེ། མིང་སོགས་བློ་ལས་ཐ་དད་པ་ལ་སྒྲུབ་བྱེད་མེད་པ་དང། སྒྲུབ་བྱེད་ཡོད་པར་རྟོག་པ་དགག་པའོ། ། དང་པོ་ནི་གལ་ཏེ་མིང་སོགས་ཉམས་སུ་མྱོང་བ་ལས་སྐྱེས་པའི་རྟོག་པའི་བློ་མིང་སོགས་ཀྱི་རྣམ་པ་ཅན་ཁས་ལེན་ནོ་ཞེ་ན། དེ་ལྟར་ནའང་ཡུལ་ཅན་མིང་སོགས་ཉམས་སུ་མྱོངབའི་རྣམ་ཤེས་ལས་ཡུལ་མིང་ལ་སོགས་པ་ཐ་དད་དུ་ཡོད་པ་ལ་སྒྲུབ་བྱེད་ཀྱི་ཚད་མ་མེད་པའི་ཕྱིར་རོ། ། དེ་ཡང་ཕྱི་རོལ་གྱི་མིང་སོགས་ལོག་ན་དེའི་འབྲས་བུའི་རྣམ་ཤེས་ལྡོག་པ་གྲུབ་པ་མེད་པའི་ཕྱིར་རོ། །མིང་སོགས་ཀྱི་རྣམ་པ་ཅན་གྱི་ཤེས་པ་ནི་ཕྱི་རོལ་གྱི་མིང་སོགས་མེད་ཀྱང་ཡིད་གཏད་པ་དང་བརྡ་ཤེས་པ་ལ་སོགས་པ་ཡོད་པ་ཙམ་ལས་འབྱུང་བ་ཡིན་ནོ། །རྟོག་པ་ལ་སྣང་བ་དེ་ཉིད་ཀྱང་དོན་གྱི་རྣམ་པ་མ་ཡིན་ཏེ་ཡིན་ན་རྟོག་པས་དོན་ རྟོགས་པའི་ཕྱིར་དབང་པོ་དོན་མེད་དུ་འགྱུར་རོ། ། གཉིས་པ་ལ་གཉིས་ཏེ་གཞན་གྱིས་བཀོད་པའི་སྒྲུབ་བྱེད་འཁྲུལ་བར་བསྟན་པ་དང༌།

། མི་འཁྲུལ་བའི་སྒྲུབ་བྱེད་མེད་པར་བསྟན་པའོ། ། དང་པོ་ལ་གསུམ་སྟེ། གཞན་གྱི་སྒྲུབ་བྱེད་མ་ངེས་པའི་རྒྱུ་མཚན་དང༌། ཉེས་སྤོང་གི་ལན་དགག་པ་དང༌། དེས་གྲུབ་པའི་དོན་ཏོ། དང་པོ་ནི་ཁ་ཅིག་ན་རེ་གང་ཅུང་ཟད་ཤེས་པ་ཡིན་པ་དེ་ཀུན་ཐམས་ཅད་དོན་དང་ལྡན་པ་ཡིན་ཏེ་མིག་ཤེས་བཞིན། མིང་སོགས་ཀྱི་རྣམ་པ་ཅན་གྱི་རྟོག་པ་འདི་ཡངཤེས་པ་ཡིན་ནོ་ཞེ་ན། ཤེས་པ་ཐམས་ཅད་དོན་ལྡན་དུ་འཐད་པ་མིན་ཏེ་རྨི་ལམ་གྱི་ཤེས་པ་དང་ཟླ་བ་གཉིས་འཛིན་གྱི་ཤེས་པ་ལ་སོགས་པ་རྣམ་པ་གཞན་དུ་སྟེ་དོན་དང་མི་ལྡན་བར་མཐོང་བའི་ཕྱིར་རོ། །དེ་དག་དོན་དང་ལྡན་ན་ཅི་སྟེ་འཁྲུལ་བར་འགྱུར། གཉིས་པ་ལ་གཉིས་ལས། དང་པོ་རྨི་ལམ་གྱི་ཤེས་པ་མི་ལྡན་པའི་འདུ་བྱེད་ལས་ཀྱང་སྐྱེ་བ་དགག་པ་ནི། རྨི་ལམ་གྱི་ཤེས་པ་ནི་མི་ལྡན་པའི་འདུ་བྱེད་ལས་སྐྱེ་བའི་ཕྱིར་དོན་དང་ལྡན་པ་ཡིན་ནོ་ཞེ་ན། རྨི་ལམ་གྱི་ཤེས་པ་ནི་ཕྱི་རོལ་གྱི་དོན་ལས་མི་སྐྱེ་བར་མ་ཟད་ལྡན་པ་མ་ཡིན་པའི་འདུ་བྱེད་ལས་ཀྱང་སྐྱེ་བ་མིན་ཏེ་ཤེས་པ་དེ་ལ་སྔོན་པོ་དང་བྱིབས་གྲུ་བཞི་ལ་སོགས་པར་སྣང་བའི་ཕྱིར་རོ། ། འདུ་བྱེད་ལས་སྐྱེ་ན་མདོག་དབྱིབས་དང་ལྡན་པར་སྣང་བ་མི་འཐད་དེ་མིང་སོགས་མདོག་དབྱིབས་དང་བྲལ་བར་འདོད་པའི་ཕྱིར་རོ། ། གཉིས་པ་དེར་རང་མཚན་ལས་སྐྱེ་བ་དགག་པ་ནི། གལ་ཏེ་རྨི་ལམ་གྱི་སྣང་བ་མི་ལྡན་པའི་འདུ་བྱེད་མ་ཡིན་ཀྱང་སྔོ་སོགས་རང་མཚན་ཡིན་པའི་ཕྱིར་དོན་དང་ལྡན་པར་གྲུབ་བོ་ཞེ་ན། རྨི་ལམ་གྱི་སྔོ་སོགས་ནི་རང་མཚན་མ་ཡིན་ཏེ། རྩིག་པ་ལ་སོགས་པ་ལ་ཐོགས་མེད་དུ་སྣང་བའི་ཕྱིར་ཏེ། གླང་པོ་ཆེའི་ཁྱུ་རྨི་བ་བཞིན་ནོ། །དེ་ལ་གླང་པོ་ཆེ་ཁང་བའི་ནང་དུ་འོང་བ་མི་འཐད་དེ་ཐོགས་བཅས་ཡིན་ན་དེར་མི་ཤོང་བའི་ཕྱིར་རོ། །བདག་ཉིད་ཕྱིར་བྱུང་བར་ཡང་མི་འཐད་དེ་ལུས་ཐོགས་བཅས་ཡིན་པའི་ཕྱིར་རོ། ། ལུས་ནང་དུ་བཞག་ནས་སེམས་ཐོན་པའང་མི་འཐད་དེ་ལུས་ཤི་བར་ཐལ་བའི་ཕྱིར་རོ།

། སེམས་གཅིག་ནང་དུ་གནས་ལ་གཅིག་ཕྱིར་ཐོན་པའང་མི་འཐད་དེ་སེམས་ཀྱི་རྒྱུད་གཅིག་ལས་མེད་པའི་ཕྱིར་རོ། ། སྔོ་སོགས་སྔར་ཐོགས་བཅས་ཡིན་པ་ལས་གཉིད་ལོག་པའི་ཚེ་ཐོགས་མེད་དུ་གསར་དུ་སྐྱེ་བ་ཡིན་ནོ་ཞེ་ན། གཉིད་མ་ལོག་པའི་སྐྱེས་བུ་ཐམས་ཅད་ཀྱིས་ཀྱང་ཐོགས་མེད་དུ་མཐོངབར་འགྱུར་ཏེ་མྱུ་གུ་བཞིན་ནོ། ། ཐོགས་མེད་དུ་སྐྱཻ་བ་ནི་རྒྱུ་གཉིད་ལ་ལྟོས་པའི་ཕྱིར་སད་པའི་ཚེ་དེ་ལྟར་མ་ཡིན་ནོ་ཞེ་ན། འོ་ན་ཡུལ་དེར་གཉིད་ལོག་པ་ཐམས་ཅད་ཀྱིས་སྔོ་སོགས་ཐོགས་མེད་དུ་མཐོང་བར་འགྱུར་རོ། ། འདོད་པར་མི་ནུས་ཏེ་འགའ་ཞིག་རི་ལ་སོགས་པ་ལ་རྡུགས་པར་ཡང་རྨི་བའི་ཕྱིར་རོ། ། གསུམ་པ་ནི་རུང་ཡུལ་ཞེས་པ་སྟེ་གང་རུང་ཡུལ་དེ་ན་གནས་པའི་སྐྱེ་བོ་གཞན་གྱིས་མི་ཤེས་པར་རང་ཁོ་ནས་ཤེས་པ་དེ་ཤེས་བ་ཡིན་ཏེ་བདེ་སོགས་བཞིན་ནོ། ། རྨི་ལམ་གྱི་སྔོ་སོགས་ཀྱང་རང་ཁོ་ནས་ཤེས་པ་ཡིན་ནོ། ། ཞེས་པ་སྟེ་རྨི་ལམ་གྱི་སྣང་བ་དང་ཟླ་གཉིས་ལ་སོགས་པ་ནི་ཤེས་པ་ཉིད་དེ་ལྟར་སྣང་བ་ཡིན་ནོ།

 ། རྨི་ལམ་གྱི་སྣང་བ་ཤེས་བར་བསྒྲུབ་པའི་རྟགས་རང་ཁོ་ནས་ཤེས་པའི་ཕྱིར་ཞེས་པ་དེས་ནི་མིང་སོགས་ཀྱང་དོན་གྱིས་ཤེས་པར་བརྗོད་པ་ཡིན་ཏེ། དེ་དག་ཀྱང་རང་ཉིད་ཁོ་ནས་ཤེས་པའི་ཕྱྀར་རོ། ། དུས་དེར་དོན་དེ་ཡོད་མིན་པར། ། འདུ་བྱེད་ལས་ནི་དེ་ལྟར་སྐྱེས། ། ཡོད་མིན་མཐོང་བའང་ཡོད་མིན་ཏེ། ཤེས་པ་ཁོ་ན་རང་ཉིད་རིག། ཅེས་པ་ལྟར་རོ། ། གཉིས་པ་མི་འཁྲུལ་བའི་སྒྲུབ་བྱེད་མེད་པར་བསྟན་པ་ནི། མིག་ལ་སོགས་པ་དབང་བོའི་བློ་མ་འཁྲུལ་བར་འདོད་པ་དེ་ཉིད་གཟུགས་ལ་སོགས་པའི་དོན་དང་ལྡན་པར་རྒྱུ་མཚན་གང་གིས་འདོད། རྒྱུ་མཚན་མེད་ཀྱང་དེར་འདོད་ན་ཟླ་གཉིས་འཛིན་པ་ལ་སོགས་པའང་དོན་ལྡན་དུ་འགྱུར་རོ། ། གལ་ཏེ་དབངཤེས་མ་འཁྲུལ་བ་དེ་དོན་ལྡན་དུ་འཇོག་པའི་རྒྱུ་མཚན་ཡོད་དེ་དོན་ལ་དེ་སྐྱེད་པའི་ནུས་པ་མཐོང་བའི་ཕྱིར་རོ། ། དེ་ཡང་ནུས་པའི་རྒྱུ་གཞན་ཚང་ཡང་དོན་མེད་ན་དབང་ཤེས་མི་སྐྱེ་བ་མཐོང་བའི་ཕྱིར་རོ་ཞེས་བརྗོད་ན། ། འོ་ན་དབང་ཤེས་ལས་གཞན་པ་རྟོག་པའི་ཤེས་པ་དོན་མེད་པ་ཅན་དུ་འགྱུར་ཏེ་དེ་ནི་དོན་རང་མཚན་དང་སྤྱི་མཚན་གཉིས་ཀ་མེད་ཀྱང་ཡིད་གཏད་པ་ལ་སོགས་པ་ནང་གི་ཡན་ལག་ལས་སྐྱེ་བའི་ཕྱིར་རོ། ། གལ་ཏེ་རྟོག་པས་འགའ་ཞིག་ལ་སྣམ་བུར་འཛིན་པའི་ཚེ་རྟོག་པ་དེ་ལ་བུམ་པའི་སྤྱི་མི་སྣང་བ་ནི་མྱོང་བས་གྲུབ་ལ་དེའི་རྒྱུ་མཚན་ནི་ཡུལ་དེ་ལ་བུམ་པའི་སྤྱི་མེད་པའི་སྟོབས་ཀྱིས་ཡིན་པས་སྤྱི་དང་རྟོག་པ་གཉིས་ལྡོག་པ་གྲུབ་བོ་ཞེ་ན༑ དེ་ནི་བག་ཆགས་སོ་སོར་སད་པའི་སྟོབས་ཀྱིས་ཡིན་ཏེ་སྔར་སྣམ་བུར་རྟོག་པའི་ཡུལ་དེ་ཉིད་ལ་ཕྱིས་བུམ་པར་བཏགས་ན་དེའི་རྣམ་པ་འཆར་བའི་ཕྱིར་རོ། ། གཉིས་པ་རང་མཚན་དང་འབྲེལ་བའི་མིང་སོགས་བརྗོད་བྱར་འདོད་པ་དགག་པ་ནི་གལ་ཏེ་གང་ཟག་གཉིས་དང་འབྲེལ་བའི་མིང་སོགས་བརྗོད་བྱ་མ་ཡིན་མོད། དོན་རང་མཚན་དང་འབྲེལ་བའི་མིང་སོགས་བརྗོད་བྱ་ཡིན་པས་མིང་སོགས་བརྗོད་ཀྱང་དོན་ལ་འཇུག་པར་འགྱུར་རོ་ཞེ་ན།

འོ་ན་འདས་པ་དང་མ་འོངས་པའི་རང་མཚན་དང་མིང་ལ་སོགས་པ་བརྗོད་བྱ་མིན་པར་འགྱུར་ཏེ། དོན་རང་མཚན་དང་མིང་སོགས་དེ་ནི་ཟད་པ་སྟེ་ད་ལྟར་དངོས་པོར་མེད་པའི་ཕྱིར་རོ། ། དེའང་འདས་པའི་དེ་དག་ཞིག་པའི་ཕྱིར་དང༌། མ་འོངས་པའི་དེ་དག་མ་སྐྱེས་པའི་ཕྱིར་རོ། ། འདས་པ་དང་མ་འོངས་པའི་རང་མཚན་དངོས་པོར་མེད་ཀྱང་དེ་ལ་བརྟེན་པའི་མིང་སོགས་དངོས་པོར་ཡོད་དོ་ཞེ་ན་འོ་ན་མིང་སོགས་དེ་ལ་མ་བརྟེན་པར་ཐལ་བ་དང་དོན་ལ་མི་འཇུག་པར་ཡང་འགྱུར་རོ། ། གཉིས་པ་འབྲེལ་བ་མེད་པའི་མིང་སོགས་བརྗོད་བྱར་འདོད་པ་དགག་པ་ནི། འབྲེལ་མེད་ནའང་འཇུག་མི་འགྱུར། ཞེས་པ་རྐང་པ་གཅིག་སྟེ། འཆད་པ་པོའི་བློ་ལ་སྣང་བ་དང། ཉན་པ་པོའི་བློ་ལ་སྣང་བ་དང༌། དོན་རང་མཚན་ཏེ་གསུམ་ཀ་དང་མ་འབྲེལ་བའི་མིང་སོགས་རྐྱང་བ་བརྗོད་ན་བུམ་པ་འོན་ཅིག་ཅེས་བརྗོད་པའི་ཚེ་ཡུལ་རང་མཚན་ལ་མི་འཇུག་ཅིང༌། གང་ཟག་འཆད་ཉན་བྱེད་པ་གཉིས་ལ་མི་འཇུག་པར་ཐལ་ཞེས་པའི་སྐྱོན་དུ་འགྱུར་རོ། ། གཉིས་པ་སྒྲ་སྤྱི་ཡན་གར་བ་བརྗོད་པར་འདོད་པ་དགག་པ་ལ་གསུམ་སྟེ། འདོད་པ་བརྗོད་པ་དང། དེ་དགག་པ་དང༌། ཉེས་སྤོང་གི་ལན་དགག་པའོ། ། དང་པོ་ནི་གལ་ཏེ་སྒྲའི་བརྗོད་བྱ་དངོས་པོ་ཡིན་ཡང་དབང་པོ་དོན་མེད་དུ་ཐལ་བའི་སྐྱོན་འབྱུང་བར་མི་འདོད་དེ། སྒྲས་སྤྱི་དངོས་པོ་བརྗོད་པ་ཡིན་ལ། དབང་པོས་རང་མཚན་གྱི་དངོས་པོ་རྟོགས་པའི་ཕྱིར་དེ་གཉིས་ཡུལ་ཐ་དད་དོ་ཞེ་ན། གཉིས་པ་ནི་སྒྲས་སྤྱི་ཡན་གར་བ་བརྗོད་པ་མི་སྲིད་པ་ནི་དེ་ལ་དབང་པོ་དོན་མེད་དུ་ཐལ་བའི་སྐྱོན་འདི་འབྱུང་བ་མིན་ཏེ་སྒྲས་གསལ་བ་ལ་ལྟོས་པ་མེད་པའི་སྤྱི་ཡན་གར་བ་བརྗོད་པ་མེད་པའི་ཕྱིར་རོ། ། གལ་ཏེ་བརྗོད་ན་སྒྲའི་རྗེས་སུ་འབྲང་བའི་རྟོག་པས་གསལ་བ་ལ་སྤྱི་ཡོད་པར་མ་ངེས་པར་འགྱུར་ལ། འདོད་ན་བུམ་པའི་སྤྱི་ཞེས་པ་ལ་སོགས་པའི་ཐ་སྙད་རྒྱུན་འཆད་པར་འགྱུར་རོ། ། གཉིས་པ་སྲིད་ན་ཧ་ཅང་ཐལ་བ་ལ་གསུམ་སྟེ། ཐལ་བ་དགོད་པ་དང།

དེ་ཡི་ལན་དགག་པ་དང༌། སྤྱི་འཛིན་ལ་སྔོ་སོགས་མི་སྣང་བར་ཐལ་བའོ། ། དང་པོ་ནི་སྤྱི་ཡན་གར་བ་དོན་ལ་ཡོད་ཅིང་དེ་སྒྲས་བརྗོད་ན་ཡང་ཁྱེད་ཀྱི་སྤྱི་དེ་གསལ་བ་ཐམས་ཅད་ལ་མཚུངས་པར་ཡོད་པའི་སྤྱི་མ་ཡིན་པར་འགྱུར་ཏེ་གསལ་བ་དང་འབྲེལ་བ་མེད་པའི་ཕྱིར་རོ། ། སྤྱི་དེ་གསལ་བ་གསེར་གྱི་བུམ་པ་ལ་སོགས་པས་གསལ་བར་བྱ་བ་ཡང་མ་ཡིན་པར་འགྱུར་ཏེ་སྤྱི་ཡན་གར་བ་སྒྲས་གོ་བའི་ཕྱིར་རོ། ། འདོད་ན་འཇིན་རྟེན་ན་བུམ་པའི་སྤྱི་ཞེས་བརྗོད་པ་མི་སྲིད་པར་འགྱུར་ཏེ་སྤྱི་དེ་གསལ་བ་ལ་རག་མ་ལས་པའི་ཕྱིར་རོ། ། འདི་ལྟར་སྤྱི་རྟག་པས་སྐྱེ་བ་དེ་ལ་རག་མ་ལས་ལ། རྟོགས་པའང་དེ་ལ་རག་མ་ལས་ཏེ་ཡན་གར་རྟོགས་པར་འདོད་པའི་ཕྱིར་རོ། ། དེས་ན་སྤྱི་དེ་གསལ་བ་ཡོད་པ་དང་མེད་པའི་དུས་རྟག་ཏུ་དམིགས་པར་འགྱུར་ཏེ། རང་གི་ངོ་བོ་རྟག་པ་ཉིད་ཀྱི་ཕྱིར་དང༌། དེས་ན་ཞེས་པ་དེ་རྟོགས་པ་གསལ་བ་ལ་མི་ལྟོས་པའི་ཡང་ཕྱིར་རོ། ། གཉིས་པ་ལ་གཉིས་ལས། དང་པོ་འགོག་བྱེད་ཀྱི་རིགས་པ་ནི་གལ་ཏེའང་གསལ་བ་གསེར་བུམ་ལ་སོགས་པ་མཐོང་བ་ལ་བརྟེན་ནས་བུམ་འཛིན་གྱི་མངོན་སུམ་ལ་བུམ་པའི་སྤྱི་དེ་གསལ་བ་ཡིན་ལ་གསལ་བ་མེད་ན་སྤྱི་དཻ་མི་མཐོང་བའི་ཕྱིར་གསལ་བ་མེད་པའི་ཡུལ་དུས་སུ་དེ་དམིགས་པར་མི་འགྱུར་རོ་ཞེ་ན། འོ་ན་སྤྱི་དེ་ལ་སྤྱི་འཛིན་གྱི་ཤེས་པ་སྐྱེད་པའི་ནུས་པ་ཡོད་དམ་མེད། དང་པོ་ལྟར་ན་སྤྱི་དེ་རྟག་ཏུ་དམིགས་པར་འགྱུར་ཏེ་སྤྱིའི་བདག་ཉིད་ལ་དམིགས་པའི་ཤེས་པ་སྐྱེད་པ་ལ་ནུས་པ་གང་ཡིན་པ་དེ་གསལ་བ་ཡོད་པ་དང་མེད་པའི་དུས་ཐམས་ཅད་ཀྱི་ཚེ་ནུས་པ་དེ་ཉམས་པ་མེད་པའི་ཕྱིར་རོ། ། གཉིས་པ་ལྟར་ན་གསལ་བ་ཡོད་པའི་དུས་ནའང་མི་དམིགས་པར་འགྱུར་ཏེ། ནུས་མེད་ཀྱི་རང་བཞིན་དེ་ཉམས་པ་མེད་པའི་ཕྱིར་ཞེས་པ་ནི་གལ་ཏེ་ཞེས་པའི་རྐང་པ་གཉིས་སོ། ། གཉིས་པ་དེའི་ཁྱབ་པ་བསྒྲུབ་པ་ནི་གལ་ཏེ་རྟག་པའང་མཐུན་རྐྱེན་གྱིས་ནུས་ལྡན་དང་འགལ་རྐྱེན་གྱིས་ནུས་མེད་དུ་བྱ་བར་ནུས་སོ་ཞེ་ན༌།

མ་ཡིན་ཏེ་སྤྱི་དེའི་ནུས་པ་ཡོད་མེད་ངོ་བོ་ཉིད་ཀྱིས་གནས་པ་ནི་བཅོས་པའམ་བསྒྱུར་དུ་ཡོད་པ་མ་ཡིན་ཏེ་རྟག་པའི་ཕྱིར་རོ། ། དེ་ཟད་བྱ་ཕྱིར་ནུས་པ་གང། ཞེས་པ་ནི་འགལ་རྐྱེན་གྱིས་ནུས་ལྡན་ཟད་པར་བྱེད་ལ་མཐུན་རྐྱེན་གྱིས་ནུས་མེད་ཟད་པར་བྱེད་ན་མི་རྟག་པར་ཐལ་ཞེས་པའི་དོན་ཏོ། ། གསུམ་པ་ནི་སྤྱི་ཡི་རྣམ་པར་ཤེས་དེ་དང༌། ། ཞེས་པ་སྟེ་སྤྱི་འཛིན་དེ་ལ་སྔོན་པོ་ལ་སོགས་པའི་མདོག་དབྱིབས་མི་སྣང་བར་འགྱུར་ཏེ། དེ་ནི་དེ་ལ་གང་གིས་སྤྲུལ། ཞེས་པ་རྣམ་པ་དེ་ལྟ་བུ་གཏོང་བྱེད་མེད་པའི་ཕྱིར་རོ་ཞེས་པའི་དོན་ཏོ། ། འདི་ལྟར་སྤྱི་ཡན་གར་བ་ལ་ནི་རྣམ་པ་མེད་ལ་གསལ་བ་ནི་དེས་མི་འཛིན་པའི་ཕྱིར་རོ། །འདོད་པར་མི་ནུས་ཏེ། རྣམ་པའི་ཆ་ནི་རྣམ་ངེས་གང༌། ཞེས་པ་དེ་ལ་མདོག་དབྱིབས་སྣང་བར་མྱོང་བས་གྲུབ་ཅེས་པའི་དོན་ཏོ། ། གསུམ་པ་ཉེས་སྤོང་གི་ལན་དགག་པ་ནི། སྒྲའི་བརྗོད་བྱ་དངོས་པོ་ཡིན་ཡང་དབང་པོ་དོན་མེད་དུ་མི་འགྱུར་ཏེ་འདི་ལྟར་བདག་རྐྱེན་སྒྲ་ལ་བརྟེན་ནས་བུམ་པ་ལ་དམིགས་པའི་རྟོག་པའི་ཤེས་པ་སྐྱེ་ལ་བདག་རྐྱེན་དབང་པོ་ལ་བརྟེན་ནས་བུམ་པ་ལ་དམིགས་པའི་དབང་པོའི་ཤེས་པ་སྐྱེད་པ་ཡིན་པས་ཡུལ་གཅིག་ཀྱང་བདག་རྐྱེན་ཐ་དད་ལས་ཤེས་པ་གཉིས་དགོས་པ་ཡིན་ནོ། ། དེས་ནི་མངོན་སུམ་གྱི་ཤེས་བའི་དོན་ཏེ་འབྲས་བུ་ཅན་ཡིན་བའི་ཕྱིར་དབང་པོ་དོན་མེད་དུ་ཐལ་བའི་སྐྱོན་མེད་དོ་ཞེ་ན། ཡུལ་གཟུགས་ལ་སོགས་པ་དེའི་དངོས་པོ་གཅིག་ཡིན་པའི་ཕྱིར་ཡུལ་སྒྲ་དང་གཟུགས་ལ་སོགས་པ་ལས་གསལ་མི་གསལ་ཐ་དད་སྣང་པའི་བློ་གཉིས་སྐྱེ་བར་མི་རིགས་སོ། ། དེ་ལྟར་མ་ཡིན་ན་བློ་གང་རུང་གཅིག་གིས་ཡུལ་གྱི་གནས་ལུགས་མ་རྟོགས་པར་འགྱུར་ཏེ། ཡུལ་ལ་རང་བཞིན་གཉིས་མེད་པའི་ཕྱིར་རོ། ། བརྗོད་བྱ་ཡིན་པས་སྤྱི་དངོས་མེད་དུ་བསྒྲུབ་པ་བཤད་ཟིན་ཏོ། ། གཉིས་པ་དེ་ཉིད་དང་གཞན་དུ་བརྗོད་དུ་མེད་པའི་སྤྱི་དངོས་མེད་དུ་བསྒྲུབ་པ་ལ་བཞི་སྟེ།

སྒྲུབ་བྱེད་ཀྱི་རིགས་པ་དང༌། དེས་གྲུབ་པའི་དོན་དང༌། རྟགས་མ་གྲུབ་པ་སྤང་བ་དང༌། ཞར་ལ་སྤྱི་དངོས་པོའི་སྒོ་ནས་སྒྲར་འཇུག་པ་དགག་པའོ། ། དང་པོ་ལ་གསུམ་སྟེ། རྟགས་དགོད་པ་དང༌། ཕྱོགས་ཆོས་སྒྲུབ་པ་དང༌། རྩོད་པ་སྤང་བའོ། ། དང་པོ་ནི། དེ་ཕྱིར་རང་བཞིན་མེད་པར་གྲུབ། ། ཅེས་པ་སྟེ་གང་དེ་ཉིད་དང་གཞན་དུ་བརྗོད་དུ་མེད་པ་དེ་ནི་དངོས་པོའི་རང་བཞེན་མེད་པ་ཡིན་ཏེ་རི་བོངགི་རྭ་བཞིན་ནོ། ། སྤྱིའང་གསལ་བ་ལས་དེ་ཉིད་དང་གཞན་དུ་བརྗོད་དུ་མེད་དེ་ཞེས་པའོ། ། གཉིས་པ་ལ་གཉིས་ལས་སྤྱི་དེ་ཉིད་དུ་མི་འཐད་པ་ནི་གྲངས་ཅན་ན་རེ་གཏན་ཚིགས་མ་གྲུབ་སྟེ་སྤྱི་ནི་གསལ་བ་དང་བདག་གཅིག་པའི་ཕྱིར་རོ། ། ཞེས་པ་འགོག་པ་ནི་རིགས་ལྡན་ཞེས་པ་རྐང་པ་གཉིས་སོ། ། གཉིས་པ་གཞན་དུ་མི་འཐད་པ་ནི་རིགས་པ་ཅན་ན་རེ་སྤྱི་གསལ་བ་ལས་ཐ་དད་དུ་གྲུབ་སྟེ། རྗེས་སུ་འགྲོ་མི་འགྲོ་འགལ་བའི་ཕྱིར་རོ་ཞེ་ན། འོ་ན་སྤྱི་དེ་གསལ་བ་ལ་ལྟོས་སམ་མི་ལྟོས་དང་པོ་ལྟར་ན་སྤྱི་དེ་གསལ་བའི་འབྲས་བུར་འགྱུར་ལ་འདོད་ན་མི་རྟག་པ་དང་དུ་མར་འགྱུར་རོ་ཞེས་པ་ནི་ལྟོས་ཕྱིར་ཞེས་པའི་རྐང་པ་གཅིག་གོ ། གཉིས་པ་མི་ལྟོས་པའི་དོན་གཞན་ཡིན་ན་སྤྱི་དང་གསལ་བ་འབྲེལ་མེད་དུ་འགྱུར་ཏེ་བུམ་པ་དང་སྣམ་བུ་བཞིན་ནོ། ། ཞེས་པ་ནི་འོག་ཏུ་གཞན་ཉིད་ཡིན་ན་ཞེས་པའི་རྐང་པ་གཅིག་གོ ། འོ་ན་དུ་བས་མེ་སྒྲུབ་པའི་ཚེ་དུ་བ་མ་གྲུབ་ན་རྟགས་མ་གྲུབ་བར་འགྱུར་ལ། གྲུབ་ན་མེ་དང་འབྲེལ་བ་མེད་པར་འགྱུར་ཏེ་དེ་ལ་རག་ལས་པའི་ཕྱིར་རོ་ཞེ་ན། འདོད་པ་ཡིན་ཏེ་འབྲས་བུ་གྲུབ་ཟིན་ལ་རྒྱུ་ཡང་འགག་པའི་ཕྱིར་རོ། ། ཞེས་པ་ནི་གོང་དུ་རང་གི་རྒྱུ་ལས་ཞེས་པའི་ཚིག་རྐང་པ་གཉིས་སོ། ། འོན་ཀྱང་དུ་བ་འདི་མེའི་འབྲས་བུའོ་ཞེས་བརྗོད་པ་ནི་རྟོག་པས་འབྲེལ་བར་བྱེད་པ་ཡིན་ཏེ་མེས་དུ་བ་དེ་བསྐྱེད་པའི་ཕྱིར་རོ། ། སྤྱི་དེ་གསལ་བའི་འབྲས་བུ་མ་ཡིན་ན་ཇི་ལྟར་ཡང་ཅི་ཞིག་ཅེས་པ་དོན་ལའང་འབྲེལ་བ་མེད་ལ་རྟོག་པས་ཀྱང་སྦྲཻལ་དུ་མི་རུང་སྟེ་བུམ་པ་དང་སྣམ་བུ་བཞིན་ཞེས་པའི་དོན་ཏོ།

། གསུམ་པ་ནི་གལ་ཏེ་དངོས་མེད་དུ་བུམ་པ་ལ་སོགས་པ་སྤྱི་ཡིན་ན། མེད་པ་རི་བོང་གི་ར་ལ་སོགས་པའང་སྤྱིར་འགྱུར་ཏེ་མེད་པར་མཚུངས་པའི་ཕྱིར་རོ་ཞེ་ན། འོ་ན་ཁྱོད་ཀྱང་སྤྱི་དངོས་པོར་འདོད་ན་བུམ་པའིསྤྱིའང་བ་ལང་གི་སྤྱིར་འགྱུར་ཏེ་དངོས་པོར་འདྲ་བའི་ཕྱིར་རོ། ། བུམ་པའི་སྤྱི་དཀར་ཟལ་ལ་སོགས་པ་ལ་ལྟོས་པ་མེད་པའི་ཕྱིར་བ་ལང་གི་སྤྱིར་མི་འགྱུར་ན་མེད་པའང་བུམ་པའི་རིགས་སུ་མི་འགྱུར་ཏེ་བུམ་པ་དེ་ལ་ལྟོས་པ་མེད་པའི་ཕྱིར་རོ། ། བུམ་པ་ཉིད་ཅེས་པའི་སྤྱི་ནི་གསལ་བ་ལ་ལྟོས་པ་ཡིན་ཏེ་དེ་ལ་བརྟེན་ནས་འཇོག་པའི་ཕྱིར་དང༌། བུམ་ པ་ཉིད་རྟོགས་པ་ལ་བརྟེན་ནས་གསལ་བ་ལ་འཇུག་པའི་ཡང་ཕྱིར་རོ། ། གཞན་ཡང་དོན་ལ་གྲུབ་པ་དང་སྒྲས་བརྗོད་དང་བློ་ངེས་པའང་ལྟོས་པ་ཡིན་ནོ། ། གཉིས་པ་དེས་གྲུབ་པའི་དོན་ལ་གསུམ་སྟེ། སྒྲས་རིགས་བརྗོད་ཀྱང་ཁྱད་པར་གོ་བར་བསྟན་པ་དང༌། སྣང་བཏགས་གཅིག་ཏུ་ཞེན་པའི་རྒྱུ་མཚན་དང༌། སེལ་བའི་སྤྱི་ལ་ངོ་བོ་མེད་པར་བསྟན་པའོ། ། དང་པོ་ནི་རིགས་དངོས་མེད་དུ་མི་འཐད་དེ་སྒྲའི་བརྗོད་བྱ་ཡིན་པའི་ཕྱིར་རོ། ། ཞེ་ན་རིགས་སུ་བཏགས་པ་དེ་སྒྲ་རྣམས་ཀྱིས་རབ་ཏུ་བསྟན་ཞེས་འབྲེལ་ལོ། ། གང་ལ་རིགས་སུ་བཏགས་ཞེ་ན། རྟོག་པ་ལ་སྣང་བའི་རྣམ་པ་ལའོ། ། གང་གི་རིགས་སུ་བཏགས་ཞེ་ན། བུམ་པ་ལ་སོགས་པའིའོ། ། རྣམ་པ་དེ་ཕྱི་རོལ་གྱི་དངོས་པོ་ཡིན་ནམ་ཞེ་ན༌། ངོ་བོ་མེད་པ་ཞེས་པ་བུམ་སོགས་ཀྱི་དངོས་པོ་མ་ཡིན་ཏེ་དེ་ཉིད་དང་གཞན་དུ་བརྗོད་དུ་མེད་པ་དེའི་ཕྱིར་རོ། ། གལ་ཏེ་རྟོག་པ་ལ་བུམ་སོགས་ཀྱི་རྣམ་པ་སྣང་བ་མི་འཐད་དེ་དེ་ལས་མ་སྐྱེས་པའི་ཕྱིར་རོ་ཞེ་ན། ངོ་བོ་ལ་བརྟེན་ནས་ཞེས་པ་སྟེ་རྟོག་པ་བུམ་སོགས་ལས་དངོས་སུ་མ་སྐྱེས་ཀྱང་བརྒྱུད་ནས་སྐྱེས་པས་དེར་སྣང་ཞེས་པའི་དོན་ཏོ། ། འོ་ན་རིགས་བརྗོད་པའི་སྒྲ་དེ་ཇི་ལྟ་བུ་ཞེ་ན་ཁྱད་པར་ཏེ་རང་མཚན་དེ་ལ་འཇུག་པའི་དོན་ཅན་གྱི་སྒྲའོ། ། རྟོག་པ་ལ་སྣང་བ་དེ་བརྗོད་པས་རང་མཚན་གོ་བར་མི་འཐད་དེ་བུམ་སྒྲས་བ་ལང་མི་གོ་བ་བཞིན་ནོ་ཞེ་ན།

གོ་བ་ཡིན་ཏེ་རྟོག་པ་ལ་སྣང་བ་དང་རང་མཚན་གཅིག་ཏུ་ཞེན་པའི་ཕྱིར་རོ། ། གཉིས་པ་ནི་སྣང་བཏགས་གཅིག་ཏུ་རྟོག་པས་ཞེན་པ་མི་འཐད་དེ་དེ་གཉིས་ཆོས་མཐུན་པ་མཐོང་བ་མེད་པའི་ཕྱིར་རོ། ། དེའང་རྟོག་པས་རང་མཚན་མ་མཐོང་བའི་ཕྱིར་རོ་ཞེ་ན། ཆོས་མཐུན་པ་མ་མཐོང་ཡང་འཁྲུལ་བ་སྐྱེ་བ་མི་འགལ་ཏེ་དབང་ཤེསའཁྲུལ་བའི་རྒྱུ་དབང་བོ་ཉམས་པ་དང་ཡུལ་ཐག་རིང་བ་ལ་སོགས་པ་ཡིན་ལ། ཡིད་ཤེས་འཁྲུལ་བའི་རྒྱུ་གཉིད་དང་གདོན་ལ་སོགས་པ་ཡང་ཡིན་པའི་ཕྱིར་རོ། ། རྟོག་པ་འཁྲུལ་བའི་རྒྱུ་ཡང་ཁ་ཅིག་ཆོས་མཐུན་པ་མཐོང་བས་ཡིན་ཏེ་ཉ་ཕྱིས་ལ་དངུལ་དུ་འཛིན་པ་བཞིན་ནོ། ཁ་ཅིག་མ་རིག་པའི་བག་ཆགས་སམ་ངོ་བོ་ཉིད་ཀྱིས་འཁྲུལ་བ་ཡིན་ཏེ་གཙོ་བོ་ལ་སོགས་པར་རྟོག་པ་བཞིན་ནོ། ། དེས་ན་རྟོག་པ་ལ་སྣང་བ་དེ་ལ་ཕྱི་རོལ་དོན་གྱི་ངོ་བོར་སྣང་བ་སྟེ་ཞེན་པའམ་ཕྱི་རོལ་གྱི་དོན་ལ་རྟོག་པ་ལ་སྣང་བའི་སྤྱི་དེ་ཉིད་དུ་འཛིན་པའི་སྣང་བཏགས་གཅིག་ཏུ་བསྲེ་བ་གང་ཡིན་པའི་རྟོག་པ་དེ་འཁྲུལ་བ་གཅིག་ནས་གཅིག་ཏུ་བརྒྱུད་པ་ལས་སྐྱེས་པ་ཡིན་ནོ། ། དེས་ན་ད་ལྟར་གྱི་སྣང་བཏགས་གཅིག་ཏུ་བསྲེ་བའི་འཁྲུལ་བ་འདི་དེའི་སྔ་མ་ལས་ཡིན་ལ་དེའང་ངེའི་སྔ་མ་ལས་ཡིན་པའི་ཕྱིར་ཐོག་མ་མེད་པའི་དུས་ཅན་གྱི་འཁྲུལ་བ་ཡིན་ནོ། ། དེ་ཡང་རྟོག་མེད་ཀྱིས་རིགས་མི་མཐུན་ལས་ལོག་པའི་དངོས་པོ་མཐོང་ནས་དེའི་རྗེས་སུ་སྐྱེས་པའི་ངེས་ཤེས་ལ་བུམ་པ་ལ་སོགས་པའི་རྣམ་པ་ཤར་བ་ལ་བུམ་པ་ལ་སོགས་པའི་དངོས་པོ་ཡིན་པར་ཞེན་པ་སྐྱེ་ལ་ཞེན་པ་དེ་ཡང་ནས་ཡང་དུ་གོམས་པ་ཉིད་ཀྱིས་སྤྲུལ་པ་སྟེ་བསྐྱེད་པ་ཡིན་ནོ། ། གསུམ་པ་ལ་གཉིས་ལས། དོན་གྱི་སེལ་བ་ལ་ངོ་བོ་མེད་པ་ནི། དོན་རྣམས་ཀྱི་ནི་ཞེས་པའི་ཚིགས་བཅད་གཅིག་སྟེ། བུམ་མ་ཡིན་པ་ཙམ་དེ་མེད་དགག་ཡིན་པའི་ཕྱིར་རོ་ཞེས་པའི་དོན་ཏོ། ། གཉིས་པ་བློའི་རྣམ་པའི་སྤྱི་ལ་ངོ་བོ་མེད་པ་ནི༌། ངོ་བོ་མེད་ཅན་སྤྱི་བློ་ལ། ། ཞེས་པའི་རྐང་པ་བདུན་ནོ།

། གསུམ་པ་རྟགས་མ་གྲུབ་པ་སྤང་བ་ནི་གལ་ཏེ་སྤྱི་གཞན་དུ་བརྗོད་དུ་མེད་པའི་རྟགས་མ་གྲུབ་སྟེ་བུམ་པའི་སྤྱི་སྣམ་བུ་ལས་གཞན་དུ་བརྗོད་པར་བྱ་བ་ཡིན་པའི་ཕྱིར་རོ། ། དེ་ཡང་བརྗོད་བྱ་འགའ་ཞིག་ལས་ཞེས་པ་ཆོས་ཅན་བུམ་པ་དེ་སྣམ་བུ་ལས་གཞན་དུ་ཡོད་པའི་ཕྱིར་རོ། ། ཆོས་ཅན་བུམ་པ་སྣམ་བུ་ལས་ཐ་དད་དུ་ཡོད་ན་བུམ་པའི་སྤྱིའང་དེ་ལས་ཐ་དད་དུ་ཡོད་དེ་བུམ་པ་དང་བུམ་པའི་སྤྱི་ལ་ཐ་དད་མེད་པའི་ཕྱིར་རོ། ། དེས་ན་བུམ་པའི་སྤྱི་དངོས་པོར་འདོད་དོ་ཞེ་ན། འདི་དགག་པ་ལ་གཉིས་ལས། རྟགས་ཁྱད་པར་ཅན་ཡིན་པས་མ་གྲུབ་པར་མི་འགྱུར་བ་ནི་བུམ་པའི་དངོས་པོ་རྣམས་ཇི་ལྟར་ཏེ་སྣམ་བུ་ལ་སོགས་པ་ཡུལ་གང་ལ་ལྟོས་ནས་ཀྱང་དེ་ཉིད་དང་གཞན་དུ་བརྗོད་བྱ་མིན་པ་ཉིད་ནི་རྟགས་སུ་འགོད་པ་མ་ཡིན་ནོ། ། འོ་ན་གང་འགོད་ཅེ་ན་བུམ་པའི་སྤྱི་ནི་བུམ་པའི་གསལ་བ་ལས་དེ་ཉིད་དང་གཞན་དུ་བརྗོད་དུ་མེད་པ་རྟགས་ཡིན་པས་མ་གྲུབ་པ་མེད་དོ། ། རྟགས་དེས་ཀྱང་སྤྱི་དངོས་མེད་དུ་སྒྲུབ་ནུས་ཏེ་དངོས་པོར་ཡོད་ན་རང་གི་ཆོས་ཅན་ལས་ཀྱང་དེ་ཉིད་དང་གཞན་དུ་གྲུབ་དགོས་པའི་ཕྱིར་རོ།

 ། གཉིས་པ་ཁྱད་པར་ཅན་མ་ཡིན་ཡང་མ་གྲུབ་པར་མི་འགྱུར་བ་ནི། ཉེར་ལེན་ཞེས་པ་སྟེ་བར་ན་འདུག་པས་གཞན་དུ་བརྗོད་པར་བྱ་མིན་ཞེས་པའི་དོན་ནི་བུམ་པའི་སྤྱི་ནི་བ་ལང་གི་གསལ་བ་ལས་ཀྱང་གཞན་དུ་བརྗོད་པར་བྱ་བ་མིན་ཏེ་སྤྱི་ལ་ངོ་བོ་མེད་པའི་ཕྱིར་རི་བོང་གི་རྭ་བཞིན་ནོ། ། དེ་བཞིན་དུ་བུམཔའི་སྤྱི་ནི་བ་ལང་ཉིད་ལ་སོགས་པ་སྤྱི་གཞན་ལས་ཀྱང་ཐ་དད་མེད་དེ་གཉིས་ཀར་དངོས་པོ་མེད་པའི་ཕྱིར་རི་བོང་གི་རྭ་དང་རྟའི་རྭ་བཞིན་ནོ། ། འོ་ན་བུམ་པ་ཉིད་དང་བ་ལང་ཉིད་ཅེས་སྤྱི་ཐ་དད་དུ་འཇོག་བ་དང་འགལ་ཞེ་ན། བུམ་པ་ཉིད་དང་བ་ལང་ཉིད་ལ་དངོས་པོ་ཐ་དད་མེད་ཀྱང་ཐ་དད་དུ་ཉེ་བར་བཏགས་ནས་བསྟན་པའི་ཕྱིར་སྐྱོན་མེད་དོ། ། འདོགས་པའི་རྒྱུ་མཚན་ནི་ཉེར་ལེན་ཏེ་ཆོས་ཅན་བུམ་པ་དང་བ་ལང་ཐ་དད་པའི་ཕྱིར་ཆོས་སྤྱི་གཉིས་ཀྱང་ཐ་དད་དུ་སྟོན་པའོ། ། ཡང་རྟོག་པ་ལ་སྣང་བའི་བུམ་པའི་རྣམ་པ་ནི་རྟོག་པ་ལ་སྣང་བའི་བ་ལང་གི་རྣམ་པ་ལས་གཞན་དུ་བརྗོད་པར་བྱ་བ་མ་ཡིན་ཏེ་གཉིས་ཀ་ལ་དོན་གྱི་ངོ་བོ་མེད་པའི་ཕྱིར་རོ། ། དེ་གཉིས་ལོ་ཀ་ན་ཐ་དད་དུ་བརྗོད་པ་ནི་ཉེ་བར་བཏགས་ནས་བསྟན་པ་ཡིན་ནོ། ། དེའི་རྒྱུ་མཚན་ནི་ཉེར་ལེན་ཏེ་རྟོག་པ་དེ་གཉིས་ཀྱི་རྒྱུ་བུམ་པ་དང་སྣམ་བུ་ཐ་དད་པའི་ཕྱིར་རོ། ། དེས་ན་ཉེར་ལེན་གསལ་བ་གཉིས་ཐ་དད་པས་འབྲས་བུ་བློ་གཉིས་ཐ་དད་པ་ཡིན་གྱི་དངོས་པོ་ཐ་དད་མེད་དོ། ། བཞི་བ་ཞར་ལ་སྤྱི་དངོས་པོའི་སྒོ་ནས་སྒྲ་འཇུག་པ་དགག་པ་ལ་གཉིས་ཏེ། འགོག་བྱེད་ཀྱི་ཐལ་འགྱུར་དགོད་བ་དང༌། དེའི་ལན་དགག་པའོ། ། དང་པོ་ནི་གལ་ཏེ་སྒྲས་སྤྱི་དངོས་མེད་བརྗོད་ཀྱངརང་མཚན་ལ་འཇུག་པར་འདོད་པ་མི་འཐད་དེ་དངོས་མེད་སྒྲའི་ཡུལ་དུ་མི་རུང་བའི་ཕྱིར་རོ། ། དེས་ན་སྒྲས་རང་མཚན་ནམ་སྤྱི་དངོས་པོ་བརྗོད་པ་ཡིན་ནོ་ཞེ་ན། འོ་ན་འདས་མ་འོངས་ཀྱི་བུམ་བ་ལ་སོགས་པའི་དོན་ལ་བུམ་སྒྲ་ལ་སོགས་པ་འཇུག་པར་མི་འགྱུར་རོ། ། འདོད་པར་མི་ནུས་ཏེ་སྤྱིའི་རྒྱུ་ཅན་གྱི་མནན་པ་སྟེ་བུམ་པར་གྱུར་པ་དང་བུམ་པར་འགྱུར་བ་ཞེས་པ་ལ་སོགས་པའི་སྒྲ་འཇུག་པར་མཐོང་བའི་ཕྱིར་རོ།

། གལ་ཏེ་འདས་མ་འོངས་ཀྱི་བུམ་པ་ལ་རང་མཚན་མེད་ཀྱང་སྤྱི་དངོས་པོར་གྱུར་པ་ཆོས་སུ་ཡོད་པས་བུམ་སྒྲ་ལ་སོགས་པ་འཇུག་པ་ཡིན་ནོ་ཞེ་ན། སྤྱི་དངོས་པོར་ཡོད་པ་དེ་འདས་མ་འོངས་ཀྱི་བུམ་པ་དངོས་མེད་ཀྱི་ཆོས་སུ་ཇི་ལྟར་འགྱུར་ཏེ་འགལ་བའི་ཕྱིར་རོ། ། འདི་ལྟར་སྤྱི་དངོས་པོ་ཡིན་ན་འདས་མ་འོངས་ཀྱི་བུམ་པ་དངོས་མེད་ཀྱི་ཆོས་སུ་མི་རུང་སྟེ་མྱུ་གུ་ལ་སོགས་པ་སྐྱེད་པའི་ནུས་པ་དངོས་མེད་ཀྱི་ཆོས་སུ་མི་རུང་བ་བཞི་ནོ། ། སྤྱི་དེ་འདས་མ་འོངས་ཀྱི་བུམ་པ་དངོས་མེད་ཀྱི་ཆོས་ཡིན་ན་ཡང་སྤྱི་དེ་དངོས་པོར་མི་རུང་སྟེ་དོན་བྱེད་ནུས་པས་སྟོང་པ་ལ་སོགས་པ་དངོས་མེད་ཀྱི་ཆོས་ཡིན་པས་དངོས་པོ་མ་ཡིན་པ་བཞིན་ནཽ། །གཉིས་པ་ལ་གསུམ་སྟེ། རྒྱུ་མཚན་མེད་པས་བཏགས་མིང་དུ་མི་འཐད་པ་དང༌། ལོ་ཀ་ལ་གྲགས་པའི་དངོས་མིང་དང་བཏགས་མིང་གི་ཁྱད་པར་དང༌། དེ་ལས་བཟློག་པར་ཡང་མཐོང་བས་ཁྱོད་ཀྱི་དེ་མ་ངེས་པའོ། ། དང་པོ་ནི་གལ་ཏེ་འདས་མ་འོངས་ཀྱི་བུམ་པ་ལ་རང་མཚན་དང་སྤྱི་དངོས་པོ་མེད་པས་དེ་དག་ལ་བུམ་པའི་སྒྲ་དངོས་མིང་མ་ཡིན་ཀྱང་ཉེ་བར་བཏགས་པ་ལས་བུམ་སྒྲ་དེ་འཇུག་པར་འདོད་དེ་བླུན་པོ་ལ་བ་ལང་གི་སྒྲ་བཞིན་ཞེ་ན། འདས་མ་འོངས་ཀྱི་བུམ་པ་ལ་བུམ་སྒྲ་བཏགས་མིང་དུ་མི་འཐད་དེ་འདོགས་པའི་རྒྱུ་མཚན་དང་བཏགས་པའི་དགོས་པ་མེད་པའི་ཕྱིར་རོ། ། འདི་ལྟར་འདས་སོགས་ཀྱི་བུམ་པ་དང་ད་ལྟར་གྱི་བུམ་པ་ལ་ཁ་དོག་ལ་སོགས་པ་འདྲ་བའང་མེད་ལ་རྒྱུ་འབྲས་ཀྱི་འབྲེལ་བའང་མེད་པའི་ཕྱིར་རོ། ། དགོས་པ་དང་རྒྱུ་མཚན་མེད་ཀྱང་འདོགས་ན་སྣམ་བུ་ལ་སོགས་པ་ལའང་བུམ་པའི་མིང་འདོགས་པར་ཐལ་ཞེས་པ་ནི་གང་ཞོག་ཅེས་པའི་ཚིག་རྐང་གསུམ་མོ། ། གཉིས་པ་ལ་གཉིས་ལས། དོན་གོ་བའི་ཁྱད་པར་ནི་སྒྲ་ལས་སྐྱེས་པའི་བློ་ནི་འཁྲུལ་བ་མེད་པ་སྟེ་དོན་དེ་ཉིད་ཀྱི་སྟེང་དུ་བློ་འཇུག་ན་རྟག་ཏུ་དངོས་མིང་ཡིན་ཏེ་དཔེར་ན་སེང་གེ་སྟེ་གཡུ་རལ་དང་སྡེར་མོ་ལ་སོགས་པ་ཡོད་པ་ལ་སེང་གེ་ཞེས་དེ་ལྟར་བརྗོད་པའང་འཇིག་རྟེན་ན་མཐོང་བ་བཞིན་ནོ།

། འོག་གི་འཁྲུལ་རྟོག་ཅན་ཞེས་པ་ཡར་བླངས་ཏེ་སྒྲ་དེས་དོན་གཞན་གྱི་སྟེང་དུ་བློ་ཁྲིད་ན་སྒྲོ་འདོགས་ལ་ཞེས་པ་བཏགས་མིང་ཡིན་ཏེ་དཔེར་ན་བྲམ་ཟེའི་ཁྱེའུ་ལ་སེང་གེ་ཞེས་དེ་ལྟར་བརྗོད་པའང་འཇིག་རྟེན་ན་མཐོང་བ་བཞིན་ནོ། ། བཏགས་མིང་ལ་སྒྲོ་འདོགས་ལ་ཞེས་བརྗོད་པ་ནི་ཁྱེའུ་ལ་སེང་གེའི་ཆོས་དཔའ་བ་ལ་སོགས་པ་སྒྲོ་འདོགས་པ་སྟེ་དེ་ལ་དེར་འདོགས་པའི་རྒྱུ་མཚན་བསྟན་པའོ། ། གཉིས་པ་བརྡ་འདོགས་པའི་ཁྱད་པར་ནི་དོན་མེད་ནའང་ཞེས་པའི་དོན་གང་ལ་ཐོག་མར་མིང་དེ་འདོགས་པའི་དགོས་པ་དང་རྒྱུ་མཚན་གཉིས་མེད་ནའང་འགྲོ་བ་ཡི་ལྐོག་ཤལ་ཅན་ལའང་མིང་དེ་གྲགས་པར་བྱ་བའི་དོན་དུ་བ་ལང་གི་སྒྲ་བཀོད་པ་ནི་ལྐོག་ཤལ་ཅན་དེ་ལ་བ་ལང་གི་སྒྲ་དངོས་མིང་ཡིན་ཏེ། འདོད་རྒྱལ་ཐོག་མར་སྦྱར་བའི་ཕྱིར་རོ། ། ལྐོག་ཤལ་དེ་དང་བླུན་པོ་ཆོས་མཚུངས་པའི་ཕྱིར་འོག་ཏུ་གཞན་ལ་བ་ལང་དུ་བཏགས་པ་ནི་ཕལ་བའམ་བཏགས་མིང་ཡིན་ཏེ་དེ་ལ་དེར་འདོགས་པའི་དགོས་པ་དང་རྒྱུ་མཚན་གཉིས་ཡོད་པའི་ཕྱིར་རོ། ། འདི་དག་ལ་ཐོག་མའི་མིང་དང་རྗེས་སུ་འཇུག་པའི་མིང་ཞེས་པའམ་བཤད་པོའི་རྒྱུ་མཚན་ཡོད་པ་དང་མེད་པའི་མིང་ཞེས་ཀྱང་བཤད་དོ། ། གསུམ་པ་ནི་ཁྱོད་ཀྱི་འདོད་པ་ལས་བཟློག་སྟེ་དངོས་པོ་ལ་བཏགས་མིང་དང་དངོས་མེད་ལ་དངོས་མིང་འཇུག་པའང་མཐོང་སྟེ། ཇི་ལྟར་ཏེ་དཔེར་ན་རང་གི་བུ་ལ་སོགས་པའི་དངོས་པོ་འགའ་ཞིག་བུ་སྐྱེད་པ་ལ་སོགས་པའི་ནུས་པ་མེད་པ་ལ་མེད་ཅེ་འམ། ཞེས་པ་འདི་དངོས་པོ་མེད་པ་ཡིན་ནོ། ཞེས་པའི་མཉན་པ་སྐྱེ་བོས་བྱས་པའང་བཏགས་མིང་ཡིན་ཏེ་རྗེས་སུ་འཇུག་པའི་མིང་ཡིན་པའི་ཕྱིར་རོ། ། དངོས་མེད་ཀྱི་སྒྲ་ནམ་མཁའ་ལ་སོགས་པ་ལ་དངོས་མིང་ཡིན་ནོ། ། ཡང་སྐྱེས་བུ་བྱ་བ་དུ་མ་བསྒྲུབ་ནུས་པ་ལ་གཙོ་བོ་དང་སྐྱེས་བུ་ལ་སོགས་པའི་མཉན་པ་སྐྱེ་བོས་བྱས་པའང་བཏགས་མིང་ཡིན་ཏེ་དགོས་པ་དང་རྒྱུ་མཚན་ལ་ལྟོས་ནས་དེར་བརྗོད་པའི་ཕྱིར་རོ། །

ཡང་རྟོག་པ་ཇི་བཞིན་དུ་ཞེས་པ་དང་འོག་གི་འང་ཞེས་པའི་དོན་ནི་གྲངས་ཅན་གྱིས་གཙོ་བོ་དང་སྐྱེས་བུ་རྟག་པ་དང་གཅིག་པུ་དང་བྱེད་པ་པོར་བཏགས་པ་ཇི་ལྟ་བ་བཞིན་དུ་དེ་དག་ལ་འབྲས་བུ་བསྐྱེད་པའི་ནུས་པ་མེད་པའང་ཡིན་ཏེ་རྟག་པའི་ནུས་པ་བཀག་པའི་ཕྱིར་རོ། ། འོན་ཀྱང་གྲངས་ཅན་གྱིས་བཏགས་པའི་མཚན་ཉིད་ཅན་ལ་གཙོ་བོ་ལ་སོགས་པའི་སྒྲ་ནི་དངོས་མིང་ཡིན་ཏེ་ཐོག་མའི་སྒྲ་ཡིན་པའི་ཕྱིར་རོ། ། དེས་ན་དངོས་མེད་ཀྱི་སྒྲ་ནི་རི་བོང་གི་རྭ་ལ་སོགས་པ་ལ་དངོས་མིང་ཡིན་ལ་སྐྱེས་བུ་ནུས་མེད་ལ་བཏགས་པའི་མིང་ཡིན་ནོ། ། གཙོ་བོ་ལ་སོགས་པའི་སྒྲ་ནི་སྐྱེས་བུ་ནུས་ལྡན་ལ་བཏགས་མིང་ཡིན་ལ་གྲངས་ཅན་གྱིས་བཏགས་པའི་མཚན་ཉིད་ཅན་ལ་དངོས་མིང་ཡིན་ནོ། ། གསུམ་པ་མེད་པའི་དོན་ཅན་གྱི་ཤེས་པ་ལ་སྣང་བ་དང་ཁྱད་པར་མེད་པའི་རྟགས་ཀྱི་བསྒྲུབ་པ་ལ་གསུམ་ལས། དང་པོ་རྟགས་དགོད་པ་ནི་ཞིག་ལ་ཞེས་པའི་རྐང་པ་གཉིས་ཏེ་གང་མེད་པའི་དོན་ཅན་གྱི་ཤེས་པའི་སྣང་བ་དང་ཁྱད་པར་མེད་པའི་བློ་དེ་ནི་དངོས་པོའི་ཡུལ་ཅན་མ་ཡིན་ཏེ་འདས་པ་དང་མ་འོངས་པའི་བུམ་པ་ལ་དམིགས་པའི་སྒྲ་རྟོག་ལྟ་བུའོ། ། ད་ལྟར་གྱི་བུམ་པའི་ཡུལ་ཅན་གྱི་སྒྲ་རྟོག་ཀྱང་འདས་མ་འོངས་ཀྱི་བུམ་པ་ལ་དམིགས་པའི་སྒྲ་རྟོག་དང་སྣང་བ་ཁྱད་པར་མེད་པ་ཡིན་ནོ། ། འདི་མ་གྲུབ་པ་མ་ཡིན་ཏེ། དེ་ནི་ཡོད་མེད་དུས་དག་ལ། ། རྟོག་པ་ཐ་དད་མེད་ཕྱིར་རོ། ། ཞེས་བཤད་པ་ལྟར་རོ། ཁ་ཅིག་འདས་མ་འོངས་ཀྱི་བུམ་པ་རྫས་སུ་གྲུབ་པར་འདོད་ཀྱང་ད་ལྟར་གྱི་གནས་སྐབས་ན་དོན་བྱེད་ནུས་པའི་བུམ་པའི་ངོ་བོ་མ་དམིགས་པའི་ཕྱིར་རྟགས་སམ་དཔེ་མ་གྲུབ་པ་མ་ཡིན་ནོ།། གཉིས་པ་ཁྱབ་པ་བསྒྲུབ་པ་ནི་རྣ་བ་དང་མིག་ལ་སོགས་པའི་རྣམ་ཤེས་གཟུགས་ལ་སོགས་པའི་དོན་ཡོད་པ་ཅན་ལ་དུས་གསུམ་གྱི་བུམ་པ་ལ་དམིགས་པའི་སྣང་བ་དེ་དག་ཁྱད་མེད་པའི་རྟགས་གྲུབ་པ་མེད་དེ་འདས་མ་འོངས་ཀྱི་བུམ་པ་གསལ་བར་གྲུབ་པའི་ཕྱིར་རོ་ཞེས་པའི་དོན་ཏོ།

། གསུམ་པ་དེའི་ལན་དགག་པ་ནི་ད་ལྟར་དང་ད་ལྟར་བ་མ་ཡིན་པའི་བུམ་པ་ལ་དམིགས་པའི་སེམས་གཉིས་དག་ནི་སྣང་བ་མཚུངས་པ་ཡིན་ཏེ་སྒྲ་རྟོག་ཐམས་ཅད་ཀྱིས་བུམ་པ་ལ་སོགས་པའི་སྤྱི་རྐྱང་པ་ཙམ་འཛིན་པའི་ཕྱིར་རོ། ། དེས་ན་སྒྲ་རྟོག་རང་མཚན་གྱི་དངོས་པོའི་ཡུལ་ཅན་མ་ཡིན་ཡང་སྤྱིའི་དངོས་པོའི་ཡུལ་ཅན་ཡིན་ཏེ་འདས་མ་འོངས་ཀྱི་བུམ་པ་ལའང་བུམ་པའི་སྤྱི་དངོས་པོ་ཡོད་པའི་ཕྱིར་རོ་ཞེ་ན། འདི་ནི་དེ་མཚུངས་མིན་དང་གསལ་བ་མིན། ། ཞེས་པ་དང༌། ཡོད་པ་མེད་ཆོས་ཇི་ལྟར་འགྱུར། ། ཞེས་པ་ལ་སོགས་པའི་སྐབས་སུ་བཀག་ཟིན་ཏོ། ། བཞི་པ་སྤྱི་ཡིན་པའི་རྟགས་ཀྱིས་དེ་དངོས་མེད་དུ་བསྒྲུབ་པ་ལ་གསུམ་སྟེ། སྤྱི་དངོས་པོ་ཡིན་པ་འགོག་པའི་རིགས་པ་དང༌། དེས་སེལ་བའི་སྤྱི་དགག་མི་ནུས་པར་བསྟན་པ་དང༌། དངོས་པོའི་སྤྱི་བཀག་པའི་མཇུག་བསྡུ་བའོ། ། དང་པོ་ལ་གཉིས་ལས། དང་པོ་སྤྱི་དང་ཁྱད་པར་གཅིག་ཏུ་མི་འཐད་པ་ནི་ཕན་ཚུན་ཞེས་པ་སྟེ་གྲངས་ཅན་ན་རེ་འགྲོ་བ་ཐམས་ཅད་གཅིག་ཡིན་ཏེ། གཙོ་བོ་གཅིག་གིས་བསྡུས་པའི་ཕྱིར་རོ། ། དེས་ན་ཐ་དད་པའི་ཁྱད་པར་ཞེས་བྱ་བ་མེད་དོ་ཞེས་ཟེར་རོ། ། མི་འཐད་དེ་ཁྱོད་ཀྱི་གཙོ་བོའི་ཡོན་ཏན་རྡུལ་དང་མུན་པ་སྙིང་སྟོབས་གསུམ་ཐ་དད་འདོད་པའི་ཕྱིར་དང་སྐྱེས་བུ་དང་དེ་ཙམ་ཉི་ཤུ་རྩ་བཞི་ཡང་ཐ་དད་དུ་འདོད་པའི་ཕྱིར་རོ། ། གལ་ཏེ་ཁྱད་པར་རྣམས་ཐ་དད་ཀྱང༌། གཙོ་བོ་གཅིག་གིས་བསྡུས་པས་ཐ་དད་མེད་དོ་ཞེ་ན། ཕན་ཚུན་ཞེས་པའི་ཚིག་རྐང་གཉིས་ཏེ་གང་འགལ་པའི་ཆོས་དང་ལྡན་པ་དག་གཅིག་མ་ཡིན་ཏེ་བདེ་སྡུག་བཞིན་ནོ། ། སྤྱི་དང་ཁྱད་པར་ཀྱང་འགལ་པའི་ཆོས་དང་ལྡན་ནོ་ཞེས་པའོ། ། གལ་ཏེ་དེ་གཉིས་རྫས་གཅིག་ཀྱང་ཁྱད་པར་གཏན་མེད་དུ་མི་འགྱུར་ཏེ་རང་བཞིན་དང་རྣམ་འགྱུར་གྱི་དབྱེ་བ་ཡོད་པའི་ཕྱིར་རོ་ཞེ་ན། ཁྱད་པར་ཡོད་ན་གཅིག་ཏུ་མི་རུང་སྟེ་སྔོ་སེར་བཞིན་ཞེས་པ་ནི་ངོ་བོ་ཉིད་གཉིས་ཞེས་པའི་རྐང་པ་གཉིས་སོ། ། གཉིས་བ་སྤྱི་དང་བྱེ་བྲག་ཐ་དད་དགག་པ་ནི་གལ་ཏེ་དེ་གཉིས་གཅིག་ན་སྐྱོན་ཡོད་ཀྱང་གསལ་བ་བུམ་པ་དེ་དག་མཚུངས་པའི་དངོས་པོ་དེ་སྤྱི་ཡིན་ལ་དེ་ཡང་གསལ་བ་དེ་དག་ལས་གཞན་ཉིད་ཡིན་པས་སྐྱོན་མེད་དོ་ཞེ་ན།

འའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའའ འོ་ན་གསལ་བ་དེ་དག་གི་སྤྱི་ཡིན་ནོ་ཞེས་པ་འབྲེལ་མེད་དུ་འགྱུར་ཏེ། རྒྱུ་འབྲས་མ་ཡིན་པའི་དངོས་པོ་ཐ་དད་ཡིན་པའི་ཕྱིར་བུམ་སྣམ་བཞིན་ནོ། ། འབྲེལ་བ་ཡོད་ན་སྤྱི་མཐོང་བའི་ཚེ་གསལ་བ་མཐའ་དག་ཀྱང་མཐོང་བར་འགྱུར་རོ། ། གཉིས་པ་ནི་སེལ་བའི་སྤྱི་ལའང་གཅིག་དང་ཐ་དད་ཀྱི་སྐྱོན་མཚུངས་སོ་ཞེ་ན། ལྡོག་པའི་སྤྱི་ལ་ནི་གཅིག་དང་ཐ་དད་ཀྱི་སྒོ་ནས་སུན་དབྱུང་དུ་མེད་དེ་ངོ་བོ་མེད་པའི་ཕྱིར་རོ། ། ངོ་བོ་མེད་ཀྱང་སྤྱིར་རུང་སྟེ་བུམ་མ་ཡིན་ལས་ལོག་པ་བུམ་པ་ཀུན་ལ་ཡོད་པའི་ཕྱིར་དང༌། དེ་ལ་གཅིག་གི་སྒྲ་རྟོག་ཀྱང་འཇུག་པའི་ཕྱིར་རོ། ། གསུམ་པ་ནི་སྤྱི་དངོས་པོ་ནི་དེ་ཉིད་དང་གཞན་དུ་རྟགས་ན་མི་འཐད་པ་དེའི་ཕྱིར་རྣམ་བཅད་མཚུངས་པ་ཉིད་སྤྱི་ཡིན་ལ་འདི་ལ་དངོས་པོ་མེད་ཅེས་པའོ། ། དེས་ན་གང་ཐམས་ཅད་ཀྱི་ཁྱབ་བྱེད་ཡིན་ཏེ་ནམ་མཁའ་བཞིན། གཙོ་བོ་ལ་སོགས་པ་འགའ་ཞིག་ཀྱང་ཐམས་ཅད་ལ་ཁྱབ་པར་བྱེད་པའི་སྤྱི་ཡིན་ནོ་ཞེས་པའི་དོན་ཏོ། །གལ་ཏེ་མཚུངས་པ་དངོས་པོ་ཡིན་ན་གསལ་བ་གཉིས་དང་གསུམ་ལ་སོགས་བ་འཕེན་ན་དེ་འཕེལ་བའི་ཕྱིར་མཚུངས་པ་གསལ་པའི་འབྲས་བུར་འགྱུར་རོ། ། ལྔ་བ་འབྲས་བུ་མ་ཡིན་པའི་རྟགས་ཀྱིས་སྒྲུབ་པ་ནི། གལ་ཏེ་སྤྱི་དངོས་པོར་འདོད་ན་དེ་འབྲས་བུ་འམ་འབྲས་བུ་མ་ཡིན་པ་ཞིག་བརྟག་གྲང༌། དེ་འགའ་ཞིག་གི་འབྲས་བུའོ་ཞེ་ན། འོ་ན་སྤྱི་དུ་མར་འགྱུར་ཏེ་རྒྱུའི་ནུས་པ་རིམ་གྱིས་འཇུག་པས་འབྲས་བུའང་རིམ་གྱིས་སྐྱེ་བའི་ཕྱིར་རོ། ། དེ་ཡང་ཁྱོད་འདོད་པ་མ་ཡིན་ཏེ་སྤྱི་གཅིག་ཡིན་པའི་དམ་བཅའ་འཇིག་པར་འགྱུར་བའི་ཕྱིར་རོ། ། གཞན་ཡང་སྤྱི་དེ་རྟག་པ་ཉིད་མ་ཡིན་པར་འགྱུར་ཏེ་འབྲས་བུའི་དངོས་པོ་ཡིན་པའི་ཕྱིར་རོ།

། མ་ངེས་པ་མིན་ཏེ་འཇིག་པ་ནི་དངོས་པོ་ཡོད་ཙམ་དང་རང་ཆས་སུ་འབྲེལ་བ་ཡིན་པའི་ཕྱིར་མེའི་ཚ་བ་བཞིན་ནོ། ། གལ་ཏེ་བུམ་པ་ཉིད་ལ་སོགས་པའི་རིགས་རྣམས་ནི་གསལ་བའི་འབྲས་བུ་མིན་པའི་ཕྱིར་དུ་མར་མི་འགྱུར་ཞེ་ན། འོ་ན་སྤྱི་དེ་གསལ་བ་དང་མ་འབྲེལ་བར་འགྱུར་ཏེ་བུམ་པ་དང་སྣམ་བུ་བཞིན་ནོ། ། སྤྱི་དངོས་མེད་དུའང་འགྱུར་ཏེ་དངོས་པོ་ལ་འབྲས་བུས་ཁྱབ་པའི་ཕྱིར་རོ། ། དྲུག་པ་བརྡ་དྲན་ལ་ལྟོས་པའི་ཤེས་པའི་ཡུལ་ཡིན་པའི་རྟགས་ལ་གསུམ་སྟེ། རྟགས་ཀྱི་དོན་བསྟན་པ་དང༌། དེས་མ་གྲུབ་པ་སྤང་བ་དང༌། དངོས་པོ་ཐ་དད་དུ་འདྲ་ཡང་སྤྱི་རྗེས་སུ་འགྲོ་མི་འགྲོ་མི་འདྲ་བར་བསྟན་པའོ། ། དང་པོ་ནི་དངོས་པོའི་ཞེས་པ་སྟེ་དབང་པོའི་ཤེས་པ་གང་ཡིན་པ་དེ་དག་ནི་སྔོན་གྱི་བརྡ་དྲན་པ་ལ་ལྟོས་ནས་རང་རང་གི་ཡུལ་འཛིན་པ་མ་ཡིན་ཏེ་གཟུགས་ལ་སོགས་པའི་ཡུལ་གྱི་དངོས་པོ་ཉེ་བའི་སྟོབས་ཙམ་གྱིས་སྐྱེས་པའི་ཕྱིར་རོ། ། དེ་ཡང་བརྡ་དྲན་ལ་ལྟོས་ན་ཡུལ་ཉེ་བ་ལས་སྐྱེ་བ་འགའ་པའི་ཕྱིར་རོ། ། འདིར་བརྡ་ནི་མཚོན་པ་སྟེ་དེས་ཡུལ་རྟགས་དང་དཔེ་ལའངལྟོས་པ་མེད་དོ། ། བ་ལང་ཉིད་ལ་སོགས་པའི་སྤྱི་འཛིན་པའི་བློ་ལ་སྣང་བ་དེ་དངོས་པོ་མ་ཡིན་ཏེ་དབང་ཤེས་ལ་སྣང་བ་དེ་ལྟར་བུམ་སོགས་གསལ་བར་མེད་བའི་ཕྱིར་རོ། །དེའང་ཐ་སྙད་ཀྱི་དུས་ཀྱི་བུམ་པ་ལ་བརྡའི་དུས་ཀྱི་བུམ་པར་སྒྲོ་བཏགས་ནས་རྟོགས་པའི་ཕྱིར་རོ། ། དེས་ན་གང་བརྡ་དྲན་ལ་ལྟོས་པའི་ཤེས་པའི་ཡུལ་ཡིན་པ་དེ་ནི་དངོས་མེད་དེ་སྒྲའི་དོན་གཙོ་བོ་ལ་སོགས་པ་ལྟ་བུའོ། ། སྒྲའི་དོན་བ་ལང་ཉིད་ལ་སོགས་པའང་བརྡ་དྲན་ལ་ལྟོས་པའི་ཤེས་བའི་ཡུལ་ཡིན་ནོ་ཞེས་བའི་དོན་ཏོ། ། གཉིས་པ་ནི་དངོས་གཉིས་མཐོང་ལ་ཞེས་པ་སྟེ་རྟ་དང་དཀར་ཟལ་གཉིས་མཐོང་བའི་ཚེ་སྤྱི་གཅིག་ཏུ་འཛིན་པའི་བློ་མི་སྐྱེ་ལ་དཀར་ཟལ་དང་ནག་རྒུར་གཉིས་མཐོང་པའི་ཚེ་བརྡ་དྲན་པ་ལ་ལྟོས་པ་མེད་པར་ཡང་ཐ་དད་མེད་རྗེས་སུ་འཇུག་ཅེས་པ་རིགས་གཅིག་ཏུ་འཛིན་པའི་བློ་སྐྱེ་བའི་ཕྱིར་སྤྱི་འཛིན་སྤྱི་ལས་མི་སྐྱེ་ཞིང་བརྡ་དྲན་ལ་ལྟོས་པ་མི་འཐད་དོ་ཞེ་ན།

ཁོ་བོ་ཅག་བརྡ་དྲན་གྱི་ཤེས་པའི་ཡུལ་ཡིན་པ་ལ་སྤྱི་ཡིན་པས་ཁྱབ་པར་འདོད་ཀྱི་སྤྱི་འཛིན་གྱི་ཤེས་པ་ཐམས་ཅད་བརྡ་དྲན་ལས་སྐྱེ་པར་མི་འདོད་པའི་ཕྱིར་འགལ་བ་མེད་དོ། ། དེས་ན་དོན་ཉེ་བ་དང་འབྲེལ་བ་ཡིན། ། ཞེས་པ་འདི་དོན་གྱི་རྗེས་སུ་བྱེད་པའི་སྤྱི་འཛིན་ཡིན་ཏེ་དོན་འགའ་ཞིག་དུ་མས་ཀྱང་འབྲས་བུ་སྤྱི་འཛིན་གྱི་ཤེས་པ་སྐྱེ་བ་ལ་ངོ་བོ་ཉིད་ཀྱི་ནུས་པ་ངེས་པའི་ཕྱིར་རོ། ། དཔེར་ན་སྤྱི་འམ་རིགས་གཅིག་མེད་པའི་མིག་གི་རྣམ་པར་ཤེས་པའི་འབྲས་བུ་ཅན་གྱི་མིག་དང་སྣང་བ་དང་ཡིད་ལ་བྱེད་པ་དང་ཡུལ་བཞི་པོ་དཻ་ཉེ་བ་སྟེ་འབྲས་བུ་མིག་ཤེས་གཅིག་སྐྱེད་པ་བཞིན་ནོ། ། གསུམ་པ་ནི་གལ་ཏེ་ཐ་དད་དུ་འདྲ་ཡང་བ་ལང་ཉིད་ལ་སོགས་པ་རིགས་རྗེས་སུ་འགྲོ་བ་འགའ་ཞིག་ཏུ་བ་ལང་ཉིད་ལ་སོགས་པའི་སྤྱི་རྗེས་སུ་འགྲོ་བ་ཅི་ཞེ་ན༑ གང་གིས་ཞེས་པ་ལྡོག་པས་ཕྱེ་བ་ཡིན་ཏེ་ཐ་དད་འགའ་ཞིག་བ་ལང་ཉིད་ལ་སོགས་པ་སྤྱི་གཅིག་ཏུ་འཛིན་པའི་སྒྲ་རྟོག་མི་སྐྱེ་བ་ལས་ལོག་ལ།

 འགའ་ཞིག་དེ་ལས་མ་ལོག་པའི་ཕྱིར་བ་ལང་ཉིད་ལ་སོགས་པའི་རིགས་ཀྱང་དཀར་ཟལ་ལ་སོགས་བ་ལ་རྗེས་སུ་འགྲོ་བ་མ་ཡིན་ནོ། ། དེ་ལྟར་མ་ཡིན་ན་ཁྱོད་ཀྱི་དངོས་པོར་འདོད་པ་ལའང་མཚུངས་པའི་ཕྱིར་རོ། ། བདུན་པ་རང་གི་ཡུལ་ཅན་ལ་སྤྱི་རྐྱང་པ་མི་སྣང་བའི་རྟགས་ལ་གཉིས་ཏེ། རྟགས་དགོས་པ་དང༌། དེའི་མ་ངེས་པ་སྤང་བའོ། ། དང་པོ་ནི་གལ་ཏེ་་དབང་པོ་ལ་སོགས་པ་ལ་ཡང་སྤྱི་དངོས་པོ་གཅིག་ཡོད་པ་ཡིན་ཏེ་འབྲས་བུ་གཅིག་སྐྱེད་པའི་ཕྱིར་རོ་ཞེ་ན། འོ་ན་སྤྱི་དེ་དུ་མར་འགྱུར་ཏེ་ནུས་པ་ཅན་དབང་པོ་ལ་སོགས་པ་དུ་མ་ཡོད་པའི་ཕྱིར་རོ། ། གཞན་ཡང་སྤྱི་དེ་དབང་སོགས་དང་གཅིག་ཏུ་ཡོད་དམ་ཐ་དད་དུ་ཡོད་དང་པོ་མི་འཐད་དེ་གཅིག་དང་དུ་མ་འགལ་པའི་ཕྱིར་རོ། ། ཐ་དད་དུ་ཡོད་པའང་མི་འཐད་དེ་རྣམ་པ་འགས་ཀྱང་ཞེས་པ་གང་རང་གི་ཡུལ་ཅན་དུ་འདོད་པའི་ཤེས་པ་ལ་གང་གིས་དབེན་པརམི་སྣང་བ་དེ་དེ་ལས་ཐ་དད་པ་མ་ཡིན་ཏེ་སྤྱི་འཛིན་གྱི་ཤེས་པ་ལ་སྤྱི་གཞན་མི་སྣང་བ་ལྟ་བུའམ་སྔོ་འཛིན་ལ་སྐད་ཅིག་ལྟ་བུའོ། སྤྱིའང་རང་གི་ཡུལ་ཅན་ལ་གསལ་བས་དབེན་པར་མི་སྣང་ངོ་ཞེས་པའོ། ། གཉིས་པ་ནི་གལ་ཏེ་སྤྱི་དང་ཁྱད་པར་ཐ་དད་དུ་བདེན་པ་ཁེགས་ན་གཟུགས་ལ་སོགས་པའི་ཡུལ་དང་དབང་པོའང་ཐ་དད་མེད་པར་འགྱུར་ཏེ་ཐ་དད་དུ་མི་སྣང་པའི་ཕྱིར་རོ་ཞེ་ན། སོ་སོ་སྐྱེ་བོས་ཐ་དད་དུ་མ་མཐོང་བ་མ་ངེས་ཏེ་དབང་པོ་དེའི་ཡུལ་མ་ཡིན་པའི་ཕྱིར་རོ། ། འོ་ན་དེས་དབངཔོ་ཅིས་གྲུབ་ཅེ་ན། ཡུལ་ལ་སོགས་པ་གཞན་ཐམས་ཅད་ཚང་བའི་དུས་སུ་འབྲས་བུ་མི་སྐྱེ་ན་རྒྱུ་གཞན་ཅིག་མ་ཚང་བ་ཡིན་ཏེ་རྒྱུ་ཚང་ན་འབྲས་བུ་མི་སྐྱེ་བ་འགལ་བའི་ཕྱིར་རོ། ། རྒྱུ་གཞན་དེའང་དབང་པོ་ཡིན་པར་གྲུབ་བོ། ། འོ་ན་རྒྱུ་གཞན་དེ་དབང་ཕྱུག་ཡིན་ནོ་ཞེ་ན། དབང་ཕྱུག་རྟག་པ་རྒྱུ་མི་རུང་བའི་ཕྱིར་རོ། ། རྒྱུ་གཞན་དེ་དབང་ཕྱུག་མི་རྟག་པ་ཡིན་ནོ་ཞེ་ན། འོ་ན་མིང་མི་མཐུན་པ་ཙམ་དུ་ཟད་མོད། ཁོ་བོ་ཅག་གི་སྟོན་པས་ཡུལ་དངཡིད་ལ་བྱེད་པ་ལས་གཞན་པའི་རྣམ་ཤེས་སྐྱེད་པའི་རྒྱུ་ལ་དབང་པོར་མིང་བཏགས་པ་ཡིན་ནོ།

།གང་ཟག་ཐམས་ཅད་ཀྱིས་མ་མཐོང་བར་མ་གྲུབ་སྟེ་དབང་པོ་རྣམས་ལ་ལྟ་བ་པོ་རྣམ་པ་ཡོད་ན་དབང་པོ་དེ་ལུས་ཡུལ་ལས་ཐ་དད་དུ་སྣང་བར་འགྱུར་ཏེ་རྣལ་འབྱོར་བའི་བློའི་ཡུལ་དུ་བྱར་རུངགི་གཟུགས་ཅན་ནམ་དབང་པོའི་རང་བཞིན་དང་ལྡན་པའི་ཕྱིར་རོ། ། དེས་ན་མ་ངེས་པ་མེད་དེ་དབང་པོ་འཛིན་པའི་ཡུལ་ཅན་ལ་ཐ་དད་དུ་སྣང་བའི་ཕྱིར་རོ། ། རིགས་རྣམས་ནི་རྣལ་འབྱོར་བའི་ཤེས་པས་ཀྱང་གསལ་བ་ལས་ཐ་དད་དུ་མཐོང་བ་མ་ཡིན་ཏེ། སྤྱི་ཡན་གར་བ་མཐོང་བ་མི་སྲིད་པར་བསྒྲུབ་པའི་ཕྱིར་རོ། ། གལ་ཏེ་སྤྱི་འཛིན་པ་གསལ་བ་རྟོགས་པ་ལ་རག་ལས་པའི་ཕྱིར་གསལ་བ་འཛིན་པའི་ཚེ་དེ་ལས་སྤྱི་ཐ་དད་དུ་སྣངངོ་ཞེ་ན། དེའི་ཚེའང་དེ་སྒྲ་སྟེ་གསལ་བ་དེའི་མིང་དང་གསལ་བ་དེའི་ཁ་དོག་ལ་སོགས་པའི་ངོ་བོ་ལས་གཞན་པའི་སྤྱི་སྣང་བ་མེད་དེ་ཐ་དད་དུ་མ་ངེས་པའི་ཕྱིར་རོ། ། སྤྱི་དང་ཁྱད་པར་ཡུལ་དུས་གཅིག་པས་ཐ་དད་དུ་མ་ངེས་པ་ཡིན་ནོ་ཞེ་ན། འོ་ན་རོ་གཟུགས་ལ་སོགས་པའང་ཐ་དད་དུ་མི་རྟོགས་པར་འགྱུར་རོ། ། མི་འདྲ་སྟེ་རོ་གཟུགས་ནི་དབང་པོ་ཐ་དད་ཀྱི་ཡུལ་ཡིན་ལ་སྤྱི་དང་ཁྱད་པར་ནི་སྐྱེ་མཆེད་གཅིག་གི་ཡུལ་ཡིན་པ་དང་ཡུལ་དུས་གཅིག་ཏུ་ཤིན་ཏུ་འདྲེས་པས་ཐ་དད་མེད་པར་མཐོང་བ་ཡིན་ནོ་ཞེ་ན། འདྲེས་པའི་དོན་ཐ་དད་མེད་པ་ལ་ཟེར་ན་སྤྱི་དང་ཁྱད་པར་རང་བཞིན་གཅིག་ཏུ་གྲུབ་བོ། ། ཐ་དད་ལ་ཟེར་ན་ཡུལ་དུས་གཅིག་ཀྱང༌། ཐ་དད་དུ་སྣང་དགོས་ཏེ་ཡུལ་དུས་གཅིག་ཏུ་ཚོགས་པའི་བུམ་པ་དང་སྣམ་བུ་བཞིན་ནོ། ། བརྒྱད་པ་དོན་བྱེད་ནུས་པས་སྟོང་བའི་རྟགས་ཀྱིས་བསྒྲུབ་པ་ནི། དེ་ཕྱིར་ཞེས་པ་སྟེ་སྤྱི་དེ་ནི་དངོས་མེད་ཡིན་ཏེ་ཐ་ན་རང་གི་ཡུལ་ཅན་གྱི་ཤེས་པ་ཙམ་བསྐྱེད་པའི་དོན་བྱེད་ཀྱང་མི་ནུས་པའི་ཕྱིར་རོ། ། དེའང་རང་གི་ཡུལ་ཅན་དུ་འདོད་པའི་ཤེས་པ་ལ་སྤྱི་མི་སྣང་བ་དེའི་ཕྱིར་རོ། ། དོན་བྱེད་ནུས་ན་རང་གི་ཡུལ་ཅན་ལ་སྣང་བས་མ་ཁྱབ་སྟེ་གཟུགས་ལ་སོགས་པ་བཞིན་སྙམ་པའོ།

། དོན་བྱེད་མི་ནུས་པ་ལ་དངོས་མེད་གྱིས་ཁྱབ་པ་ནི་དེ་མི་རུང་ཕྱིར་ཞེས་པའི་ཚིག་རྐང་གཉིས་སོ། ། གཉིས་པ་རང་མཚན་དངོས་པོར་བསྟན་པ་ནི། ཇི་སྐད་བཤད་ལས་བཟློག་གང་ཡིན། ། ཞེས་པ་སྟེ་སྔར་སྤྱི་དངོས་མེད་དུ་བསྒྲུབ་པའི་གཏན་ཚིགས་བརྒྱད་བཤད་པ་ལས་བཟློག་པ་གང་ཡིན་པ་སྟེ་སྒྲའི་བརྗོད་བྱ་མ་ཡིན་པ་དང༌། དེ་ཉིད་དང་གཞན་དུ་བརྗོད་དུ་ཡོད་པ་དང་མེད་པའི་དོན་ཅན་གྱི་ཤེས་པ་ལ་སྣང་བ་དང་ཁྱད་པར་ཡོད་པ་དང༌། བློ་ལ་ཐུན་མོང་མ་ཡིན་པར་སྣང་བ་དང༌། འབྲས་བུ་ཡིན་པ་དང༌། བརྡ་དྲན་ལ་ལྟོས་པའི་ཤེས་པའི་ཡུལ་མ་ཡིན་པ་དང༌། རང་གི་ཡུལ་ཅན་ལ་རྐྱང་བར་སྣང་བ་དང༌། དོན་བྱེད་ནུས་གང་ཡིན་པ་དེ་ནི་རང་གི་མཚན་ཉིད་ཡིན་ནོ། ། གསུམ་པ་སྤྱི་མཚན་གྱི་བྱེ་བ་ལ་གཉིས་ཏེ། དབྱེ་བ་དངོས་དང༌། དེ་ལ་རྩོད་པ་སྤང་པའོ། ། དང་པོ་ནི་སྤྱི་དངོས་མེད་ཡིན་ན་དབྱེ་བ་མེད་པར་འགྱུར་རོ་ཞེ་ན། བརྒྱུད་པའི་རྒྱུ་ཐ་དད་དམ་ཞེན་སྟངས་ཀྱི་སྒོ་ནས་གསུམ་དུ་ཕྱེ་བ་ཡིན་ཏེ། འདི་ལྟར་བུམ་པ་ལ་སོགས་པའི་དངོས་པོ་དང་སྣང་རུང་གི་དོན་མེད་པ་ལ་སོགས་པའི་དངོས་མེད་དང་ལུས་ཅན་མ་ཡིན་པ་ལ་སོགས་པ་ལ་བརྟེན་ནས༌། ཐ་སྙད་དུ་བྱེད་པའི་ཕྱིར་སྤྱི་དེའང་རྣམ་པ་གསུམ་དུ་ཕྱེ་བ་ཡིན་ནོ། ། ཡང་ན་གཉིས་ནི་དངོས་པོ་བསྒྲུབ་པར་བྱེད་པ་ཡིན་ལ་གཅིག་ནི་དགག་པའི་གཏན་ཚིགས་སོ། ། ཞེས་པའི་དགག་རྟགས་སྒྲུབ་རྟགས་ཀྱི་དབྱེ་བ་མི་འཐད་དེ་ཐམས་ཅད་ཀྱི་སྤྱི་དངོས་མེད་སྒྲུབ་པའི་ཕྱིར་རོ་ཞེ་ན། མི་འགལ་ཏེ་རང་གི་ངོ་བོ་རྣམ་ངེས་ལ་དབྱེ་བ་མེད་ཀྱང་འབྲས་བུ་རྟོག་པའི་ཤེས་པའི་སྒོ་ནས་ཐ་དད་དུ་ཕྱེ་བ་ཡིན་ཏེ་འདི་ལྟར་རང་བཞིན་གྱི་རྟགས་ལས་དངོས་པོ་ལ་བརྟེན་པའི་རྟོག་པ་སྐྱེ་ལ་མ་དམིགས་པ་ལས་དངོས་པོ་མེད་པ་ལ་བརྟེན་པའི་རྟོག་པ་སྐྱེ་བ་ཡིན་ནོ། ། འབྲས་བུའི་རྟགས་ལས་ནི་གཉིས་ཀ་ལ་བརྟེན་པའི་རྟོག་པ་སྐྱེ་བ་ཡིན་ཏེ་རྒྱུ་འབྲས་ཀྱི་འབྲེལ་བ་ནི་དམིགས་པ་དང་མ་དམིགས་པའི་ཚད་མས་བསྒྲུབ་དགོས་པའི་ཕྱིར་རོ་ཞེས་གསུང་ངོ༌།

། གཉིས་པ་ལ་གཉིས་ལས། གནོད་བྱེད་དགག་པ་ནི་གལ་ཏེ་སྤྱི་འཛིན་གྱི་ཤེས་པ་འགའ་ཞིག་དངོས་པོ་ལ་བརྟེན་ནས་སྐྱེ་ན་དངོས་འབྲེལ་ཕྱིར་ཞེས་པ་དངོས་པོ་ཡོད་མེད་ཀྱི་རྗེས་སུ་བྱེད་པར་འགྱུར་ལ་འདོད་ན་དངོས་པོའི་ཡུལ་ཅན་གྱི་ཤེས་པར་འགྱུར་རོ་ཞེ་ན། སྐྱོན་དེ་ཡོད་པ་མིན་ཏེ་ལན་བཏབ་ཕྱིར་དང༌། ཞེས་པ་སྔར་སྒྲའི་བརྗོད་བྱ་ཡིན་པ་ལ་སོགས་པའི་རྟགས་ཀྱིས་དངོས་པོའི་ཡུལ་ཅན་དུ་འདོད་པ་ལ་གནོད་པའི་ཕྱིར་དང༌། དབང་བོའི་ཚོགས་དོན་མེད་དུ་ཐལ་བ་ལ་སོགས་པས་ཀྱང་གནོད་པའི་ཕྱིར་རོ་ཞེས་པའོ། ། འདས་པ་དང་མ་འོངས་པ་ལ་སོགས་པ་ལ་དམིགས་པའི་རྟོག་པ་ནི་རྣམ་པ་གཞན་དུ་སྟེ་དངོས་པོའི་རྗེས་སུ་གཏན་མི་བྱེད་པའང་མཐོང་པའི་ཕྱིར་རོ་ཞེས་པ་རྟགས་མ་ངེས་པར་བསྟན་ཏོ། ། གཉིས་པ་དེ་ལ་ཁས་བླངས་དང་འགལ་བ་སྤང་བ་ནི་གལ་ཏེ་དངོས་མེད་ལའང་སྤྱི་འཛིན་གྱི་རྟོག་པ་འཇུག་ན། འོ་ན་དངོས་ཆོས་ཏེ་དངོས་པོ་ལ་བརྟེན་པའི་དམ་བཅའ་ཉམས་སོ་ཞེ་ན་སྤྱི་འཛིན་གྱི་རྟོག་པ་ནི་བུམ་པ་ལ་སོགས་པའི་དངོས་པོ་དང་དེ་འཛིན་པའི་ཤེས་པ་སྔོན་དུ་སོང་བ་ལ་བརྟེན་ནས་སྤྱི་དེ་ཤེས་པ་ཡིན་པའི་ཕྱིར་དངོས་ཆོས་ཉམས་པའི་ཉེས་པ་འདི་མེད་དོ། ། དེས་ན་སྤྱི་འཛིན་པ་ལ་སྔོན་དངོས་པོར་མཐོང་བ་གཅིག་སྔོན་དུ་འགྲོ་བ་ཙམ་ལ་བརྟེན་ཅེས་བརྗོད་ཀྱི་དབང་ཤེས་ཡུལ་ལ་བརྟེན་པ་ལྟ་བུ་ནི་མ་ཡིན་ནོ། ། གསུམ་པ་རང་མཚན་གཅིག་ཉིད་ལ་གཞལ་བྱ་གཉིས་སུ་བཞག་པ་ལ་གཉིས་ཏེ། ། རང་མཚན་ཁོ་ན་གཞལ་བྱར་བཞག་པའི་འཐད་པ་དང༌། དེ་ལ་ལུང་འགལ་སྤང་བའོ། ། དང་པོ་ནི་རང་གི་མཚན་ཉིད་གཅིག་གཞལ་བྱ། ཞེས་པ་སྟེ་གཞལ་བར་བྱ་ཞེས་གོང་དུ་བླང་ངོ༌། །དེ་ལ་ཁྱད་བར་གྱི་ཆོས་བཞི་ལས་དང་པོ་ཡུལ་གང་གཞལ་ན་དོན་བྱེད་ནུས་བའི་རང་མཚན་ཁོ་ན་ལ་གཞལ་བར་བྱ་བ་ཡིན་ཏེ་དཔྱོད་པའི་རྟེན་དང་རྟོག་ལྡན་གྱི་འཇུག་ཡུལ་ཡིན་པ་ཉིད་ཀྱིས་གཞལ་བར་འོས་པའི་ཕྱིར་རོ། ། འོ་ན་སྤྱི་མཚན་ཀྱང་གཞལ་བྱར་འགྱུར་ཏེ་དཔྱོད་པའི་རྟེན་ཡིན་པའི་ཕྱིར་རོ།

། དེ་ལ་དཔྱོད་པའང་དངོས་པོའི་སྒོ་ནས་ཡིན་ཏེ་རྟོག་པ་དེ་ལ་དངོས་པོར་བཟུང་པའི་ཕྱིར་ཏེ་མི་གཙང་བ་ལ་གཙང་བར་བཟུང་ནས་འཇུག་པ་བཞིན་ནོ། ། དེ་དངོས་མེད་དུ་ངེས་ན་རྟོག་ལྡན་སུ་ཞིག་དཔྱོད་དེ་འདོད་ལྡན་མ་ནིང་ལ་གཟུགས་བཟང་ངན་མི་དཔྱོད་བ་བཞིན་ནོ། ། འོ་ན་དངོས་མེད་ལ་མི་དཔྱོད་པར་འགྱུར་ཏེ་དོན་བྱེད་མི་ནུས་པའི་ཕྱིར་རོ། །དངོས་མེད་རྐྱང་པ་ནི་དཔྱོད་པའི་ཡུལ་མ་ཡིན་པར་འདོད་དེ་རི་བོང་གི་རྭ་ལ་རྣོ་རྟུལ་མི་དཔྱོད་པ་བཞིན་ནོ། ། བུམ་པས་དབེན་པ་ལ་སོགས་པ་ལ་དཔྱོད་པ་ནི་དངོས་པོའི་སྒོ་ནས་ཡིན་ཏེ་དགག་གཞི་འམ་དགག་བྱ་ལ་བརྟེན་ནས་དཔྱོད་པ་འཇུག་པའི་ཕྱིར་རོ། ། གཉིས་པ་བློ་གང་གིས་འཇལ་ན་དེ་ཚད་མ་གཉིས་ཀས་འཇལ་བ་ཡིན་ཏེ་རྗེས་དཔག་ཀྱང་དངོས་པོའི་ཡུལ་ཅན་མ་ཡིན་ན་ཚད་མའང་གཅིག་ཏུ་འགྱུར་ཏེ་གཞལ་བྱ་གཅིག་ལས་མེད་པའི་ཕྱིར་རོ་ཞེ་ན། འདིའི་ལན་ལ་ཁ་ཅིག་ན་རེ་མངོན་སུམ་གྱི་རྒྱུ་དབང་པོ་ལ་སོགས་པ་དང་རྗེས་དཔག་གི་རྒྱུ་རྟགས་ཡིན་པས་རྒྱུ་ཐ་དད་ཀྱི་སྒོ་ནས་ཚད་མ་གཉིས་སུ་ཕྱེ་བ་ཡིན་ཟེར་བ་མི་འཐད་དེ་མངོན་སུམ་གྱི་རྒྱུ་དབང་པོ་ལ་སོགས་པ་དུ་མ་དང་རྗེས་དབག་གི་རྒྱུ་རྟགས་དུ་མ་ཡོད་པས་ཚད་མ་དུ་མར་ཐལབའི་ཕྱིར་རོ། ། གཞན་ཡང་གཞལ་བྱ་གཉིས་ཕྱིར་ཚད་མ་གཉིས། ། ཞེས་པ་དང་ཡང་འགལ་ལོ། ། དེས་ན་འཇུག་ཡུལ་གཅིག་ལ་བློའི་སྣང་བ་ཐ་དད་ཀྱི་སྒོ་ནས་གཞལ་བྱ་གཉིས་སུ་ཕྱེ་བའི་ཕྱིར་ཚད་མ་གཉིས་ཡིན་ནོ། ། གསུམ་པ་ཡུལ་དེ་ལ་བློ་དེ་དག་གིས་ཇི་ལྟར་འཇལ་ན་ཡོད་མེད་ཉིད་དུ་དཔྱོད་ཅེས་པ་སྐྱེས་བུ་ལ་ཕན་གནོད་ཀྱི་དོན་ཡོད་པ་དང་མེད་པའི་ཕྱཽགས་གཉིས་སུ་ཕྱེ་ནས་དཔྱོད་ཅིང་འཇལ་བ་ཡིན་ནོ། ། བཞི་བ་དེ་ལ་དཔྱོད་པའི་རྒྱུ་མཚན་ནི། དཔྱོད་རྣམས་ཀྱི་དོན་བྱ་ཞེས་པ་རྟོག་ལྡན་ཚད་མའི་རྗེས་སུ་འབྲང་བ་ནི་རང་གཞན་ལ་ཕན་པ་དང་གནོད་པའི་དོན་བླང་དོར་བྱ་བའི་དོན་དུ་དཔྱོད་པ་ཡིན་ལ་ཕན་གནོད་ཀྱི་དོན་ཡང་རང་མཚན་དེ་ཁོ་ན་ལས་གྲུབ་པར་ཤེས་པའི་ཕྱིར་ཏེ།

དེ་ནི་བླང་དོར་འབྲས་ཅན་པས། ། ཞེས་པ་ལྟར་རོ། ། གཉིས་པ་ནི་གལ་ཏེ་སློབ་དཔོན་གྱིས། ། རང་དང་སྤྱི་ཡི་མཚན་ཉིད་ལས། ། གཞལ་བྱ་གཞན་ནི་ཡོད་མ་ཡིན། ། འདི་སྤངས་བ་ལ་གཉིས་ལས། སློབ་དཔོན་གཞལ་བྱ་གཉིས་སུ་བཞེད་པའི་རྒྱུ་མཚན་ནི་རང་མཚན་གཅིག་པོ་དཻ་ནི་རྟོག་མེད་ལ་རང་གི་ངོ་བོ་སྣང་བའི་སྒོ་ནས་རྟོགས་པའི་ཕྱིར་གཞལ་བྱ་རང་གི་མཚན་ཉིད་དུ་བཞག་ལ་རྟོག་པ་ལ་གཞན་གྱི་ངོ་བོ་སྟེ་སྤྱིའི་རྣམ་པ་སྣང་བའི་སྒོ་ནས་རྟོགས་བའི་ཕྱིར་སྤྱིའི་མཚན་ཉིད་དུ་བཞག་པ་ཡིན་ནོ། ། དེས་ན་རང་མཚན་གཅིག་ཉིད་ལ་ཐུན་མོང་དང་ཐུན་མོང་མ་ཡིན་པར་སྣང་བའི་སྒོ་ནས་གཞལ་བྱ་གཉིས་སུ་བཞག་པ་ཡིན་ནོ། ། འོ་ན་རྗེས་དཔག་གིས་རང་མཚན་མ་རྟོགས་པར་འགྱུར་ཏེ་ཐུན་མོང་བ་སྣང་བ་ཉིད་ཀྱིས་དེ་ལར་རང་མཚན་མི་སྣང་བའི་ཕྱིར་རོ་ཞེ་ན་རྟོག་པ་ལ་རང་མཚན་སྣང་ནས་མ་རྟོགས་པར་ཐལ་བ་ནི་འདོད་ལ་དེ་མི་སྣང་ཀྱང་དེ་རྟོགས་པར་བཞག་སྟེ་རང་གི་སྣང་བ་ལ་དོན་དུ་ཞེན་ནས་ཞུགས་པས་རང་མཚན་ཐོབ་པའི་ཕྱིར་རོ། ། རང་གི་སྣང་བ་ལ་དོན་མེད་པ་ལ་དོན་དུ་ཞེན་ནས་འཇུག་པའི་ཕྱིར་འཁྲུལ་བ་ཡིན་ཡང་འབྲེལ་བ་ལས་མི་སླུ་བའི་ཕྱིར་ཚད་མ་ཡིན་ནོ། ། ཞེས་བ་ལྟར་རོ། ། གཉིས་པ་དེ་ལ་རྩོད་པ་སྤངས་བ་ལ་གཉིས་ཏེ། རང་མཚན་རྟོགས་ན་རྗེས་དཔག་མ་འཁྲུལ་བར་ཐལ་བ་སྤང་བ་དང༌། འཁྲུལ་ན་ཚད་མ་མ་ཡིན་པར་ཐལ་བ་སྤང་བའོ། ། དང་པོ་ནི་རྗེས་དཔག་མ་འཁྲུལ་བར་འགྱུར་ཏེ་རང་མཚན་རྟོགས་པའི་ཕྱིར་མངོན་སུམ་བཞིན་ཞེ་ན། ཇི་བཞིན་ཞེས་པ་སྟེ་རྗེས་དཔག་གིས་མངོན་པར་ཞེན་པ་ཇི་ལྟར་བ་བཞིན་དུ་དོན་གྱི་གནས་ལུགས་དེ་ལྟར་མིན་པའི་ཕྱིར་གཉིས་པ་སྤྱི་སྣང་བ་ནི་འཁྲུལ་བར་འདོད་དོ། ། གཉིས་པ་ལ་གཉིས་ལས། རྩོད་པ་འགོད་པ་ནི་གལ་ཏེ་རྗེས་དཔག་ལ་གཞན་གྱི་ངོ་བོ་སྟེ་སྤྱིའི་རྣམ་པར་སྣང་བ་དེར་ཞེན་པའི་སྒོ་ནས་རང་མཚན་རྟོགས་པར་འདོད་ན་འོ་ན་རྗེས་དཔག་འཁྲུལ་བར་འགྱུར་ཏེ་དེ་མ་ཡིན་ལ་དེར་ཞེན་པའི་ཕྱིར་དང་སྣང་བའང་གཞན་ལ་ཐོབ་པའང་གཞན་ཡིན་པའི་ཕྱིར་རོ།

། འདོད་ན་རྗེས་དཔག་ཚད་མ་མིན་པར་འགྱུར་རོ་ཞེ་ན། འདི་ཡི་ལན་ལ་གཉིས་ཏེ། ལན་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྗེས་དཔག་འཁྲུལ་པ་ཡིན་ཡང་ཚད་མའང་ཡིན་ཏེ་བསམ་པ་སྟེ་མངོན་པར་འདོད་པའི་དོན་ལ་སླུ་བ་མེད་པའི་ཕྱིར་རོ། ། འདི་ལྟར་རྗེས་དཔག་གིས་ཀྱང་རང་གི་སྣང་བའི་མེ་ལ་ཕྱི་རོལ་གྱི་མེ་ཞེན་ཅིང་དེ་ལ་ཞུགས་པས་འབྲེལ་བ་ལས་མེ་དེ་ཐོབ་པའི་ཕྱིར་རོ། ། གལ་ཏེ་འཁྲུལ་པ་ཡིན་ན་ཚད་མར་འགལ་ཏེ་དུང་སེར་འཛིན་བཞིན། ཚད་མ་ཡིན་ཡང་འཁྲུལ་བར་འགལ་ཏེ་སྔོ་འཛིན་མངོན་སུམ་བཞིན་ཞེ་ན། རྣམ་གཞན་གྱིས་ཀྱང་རྟོགས་པ་མཐོང༌། ། ཞེས་པ་སྟེ་འཁྲུལ་བ་ཡང་ཚད་མར་མི་འགལ་ཏེ་དཔེར་ན་མཐོང་བའི་སྔོན་པོ་དང་ཐོབ་པའི་སྔོན་པོ་ལ་གཅིག་ཏུ་ཞེན་པའི་འཁྲུལ་བ་ཡིན་ཡང་འཇུག་ཡུལ་སྔོན་པོ་ཙམ་ལ་མ་སླུས་པས་ཚད་མར་འཇོག་པ་བཞིན་ནོ། ། ཡང་ན་ནོར་བུའི་འོད་ལ་ནོར་བུར་འཛིན་པ་འཁྲུལ་བའང་མི་སླུ་བ་བཞིན་ནོ། ། འོ་ན་ཚད་མ་གཉིས་ཀ་འཁྲུལ་པར་ཐལ་ཏེ་གཉིས་ཀ་དེ་མ་ཡིན་ལ་དེར་འཛིན་པའོ་ཕྱིར་རོ་ཞེ་ན། ། མངོན་སུམ་ལའང་འཁྲུལ་བ་ཡོད་པར་ཐལ་བ་འདོད་པ་ཡིན་ཏེ་སྣང་བའི་སྔོན་པོ་ཐོབ་པ་མི་སྲིད་ལ་ཐོབ་པའི་སྔོན་པོ་སྔར་གྱི་སྔོ་འཛིན་ལ་མི་སྣང་ཡང་མཐོང་བ་དེ་ཉིད་ཐོབ་པར་འཇོག་བའི་ཕྱིར་རོ། ། འོ་ན་མངོན་སུམ་མ་འཁྲུལ་བ་དང་རྗེས་དཔག་འཁྲུལ་པར་འཇོག་པ་འགལ་ཞེ་ན། ཕྱོགས་འདི་ལ་ནི་ལན་བཏབ་ཟིན་ཏེ་རང་གི་མཚན་ཉིད་སྣང་བ་དང་སྤྱིའི་མཚན་ཉིད་སྣང་བའི་སྒོ་ནས་འཁྲུལ་མ་འཁྲུལ་དུ་བཞག་པ་ཡིན་ནོ། ། ཡང་ན་གཞལ་བྱ་གཉིས་སུ་འབྱེད་པ་མི་འཐད་དེ་གཉིས་ཀའི་ཡུལ་རང་མཚན་ཡིན་པའི་ཕྱིར་ཞེ་ན་དེ་ནི་རང་གཞན་ངོ་བོ་ཡིས། ཞེས་པའི་སྐབས་སུ་ལན་བཏབ་ཟིན་ཏོ། ། ཡང་ན་རྗེས་དཔག་དངོས་པོའི་ཡུལ་ཅན་དུ་འགྱུར་ཏེ་རང་མཚན་རྟོགས་པའི་ཕྱིར་ཞེ་ན། འདིའང་ལན་བཏབ་ཟིན་ཏེ། བརྗོད་བྱ་ཉིད་ཕྱིར་དེ་དངོས་མིན་ཞེས་པ་ལ་སོགས་པའི་སྐབས་སུ་དེའི་ཡུལ་སྤྱི་དངོས་མེད་དུ་བསྒྲུབ་པའི་ཕྱིར་རོ།

། གཉིས་པ་ལ་གཉིས་ལས། དང་པོ་དཔེ་བསྟན་པ་ནི་ནོར་བུ་སྒྲོན་མེའི་ཞེས་པ་སྟེ་པད་མ་ར་གའི་འོད་ལ་པད་མ་ར་གར་འཛིན་པ་དང༌། མར་མེའི་འོད་ལ་པད་མ་ར་གར་འཛིན་པ་གཉིས་དེ་མ་ཡིན་དེར་འཛིན་པའི་སྒོ་ནས་འཁྲུལ་བར་ཁྱད་མེད་ཀྱང་འཇུག་ཡུལ་ནོར་བུ་ལ་སླུ་མི་སླུ་ཁྱད་ཡོད་ཅེས་པའོ། ། འོ་ན་ནོར་བུའི་འོད་ལ་ནོར་བུར་འཛིན་པ་འདི་ཚད་མར་འགྱུར་ཏེ་འཇུག་ཡུལ་ལ་མི་སླུ་བའི་ཕྱིར་རོ། ། འདོད་ན་ཚད་མ་གསུམ་པར་འགྱུར་ཏེ་ཚད་མ་གཉིས་ཀྱི་ནང་དུ་མ་འདུས་པའི་ཕྱྀར་རོ། ། འདི་ལྟར་ནོར་བུ་མི་སྣང་བས་མངོན་སུམ་མ་ཡིན་ལ་ནོར་བུ་དེའི་འོད་དང་འོད་ཙམ་ཡང་རྟགས་སུ་མི་རུང་བས་རྗེས་དཔག་ཀྱང་མ་ཡིན་པའི་ཕྱིར་རོ་ཞེ་ན། དེའི་ཕྱིར་ནོར་བུའི་འོད་ལ་ནི། ། ནོར་བུ་འཛིན་པའི་ཤེས་པ་དེ། ། དེ་ཉིད་དུ་ན་མངོན་སུམ་མམ། ། ཡང་ན་རྗེས་དཔག་ཉིད་དུ་ངེས། ། ཞེས་བཤད་དེ་རྟོག་གེ་རྣམ་པར་དཔྱད་པ་ལས་ཤེས་པར་བྱའོ། ། གཉིས་པ་དོན་ནི་དེ་ལྟར་ཇི་བཞིན་ཞེས་པ་སྟེ་རྗེས་དཔག་དང་རྗེས་དཔག་ལྟར་སྣང་གཉིས་འཇུག་ཡུལ་དང་འབྲེལ་བ་ཡོད་མེད་ཀྱི་སྒོ་ནས་ཚད་མ་དང་ཚད་མིན་དུ་བཞག་ཅེས་པའོ།

 ། དེས་ན་འཁྲུལ་བར་འདྲ་ཡང་ཚད་མ་དང་ཚད་མིན་གཉིས་ཡོད་དེ་ཤེས་པ་ཙམ་དུ་འདྲ་ཡང་ཚད་མ་དང་ཚད་མིན་གཉིས་ཡོད་པ་བཞིན་ནོ། ། གཉིས་པ་དེས་ཚད་མའང་གཉིས་སུ་ངེས་པར་བསྟན་པ་ལ་གཉིས་ཏེ། དོན་གྱི་རྗེས་སུ་བྱེད་པའི་བློ་མངོན་སུམ་དུ་བསྟན་པ་དང༌། ལྐོག་གྱུར་རྟོགས་པའི་བློ་རྗེས་དཔག་ཏུ་བསྟན་པའོ། དང་པོ་ནི་གང་ལ་ཞེས་པ་སྟེ་བློ་སྐྱེའོ་ཞེས་དྲང་ངོ༌། ཡུལ་གང་ལ་དམིགས་པའི་བློ་སྐྱེ་ཞེ་ན། གང་ལ་སྟེ་སྔོན་པོ་ལ་སོགས་པ་ལ་དམིགས་པའོ། ། བློ་དེ་གང་ལས་སྐྱེ་ན་དོན་གྱི་ནུས་པ་སྟེ་དེས་རྣམ་པ་གཏད་པ་ལས་སྐྱེའོ། ། བློ་ཉིད་ཇི་ལྟ་བུ་ཞེ་ན་རྗེས་འགྲོ་ལྡོག་པ་ཅན་ཏེ་བློའི་རྣམ་པ་དེ་དོན་ལ་རག་ལས་པའི་ཕྱིར་རོ། ། དེས་ན་རྣམ་པ་གཏོད་པའི་ཡུལ་དེ་ལ་འཛིན་པ་ནི་རང་དབང་ཅན་ཏེ་སྤྱིའི་རྣམ་པ་སྣང་བས་བར་དུ་མ་ཆོད་ཅིང་སྒྲ་དང་རྟགས་ལ་ལྟོས་པ་མེད་པའི་ཕྱིར་རོ། ། མདོར་ན་བློ་མ་འཁྲུལ་བ་ལ་དངོས་སུ་སྣང་བའི་དོན་དེ་ཉིད་མངོན་གྱུར་ཡིན་ལ། དེ་ལ་ཚད་མ་གཞན་འཇུག་པའི་སྐབས་མེད་དོ། ། གཉིས་པ་ལ་བཞི་ལས། དང་པོ་ལྐོག་གྱུར་ངོས་བཟུང་བ་ནི་བློ་ལ་དངོས་སུ་སྣང་བ་དེ་ལས་གཞན་པའི་དངོས་སུ་མི་སྣང་བའི་དངོས་པོ་ནི། དབང་པོ་ལས་འདས་པ་སྟེ་ལྐོག་གྱུར་ཡིན་ནོ། ། མངོན་གྱུར་དང་ལྐོག་གྱུར་གཉིས་ཀྱང་ཡུལ་དང་དུས་དང་གང་ཟག་ལ་ལྟོས་ནས་བཞག་པ་ཡིན་གྱི། ཡུལ་དུས་ཐམས་ཅད་དུ་ལྐོག་ཏུ་གྱུར་པའམ་ཐམས་ཅད་དུ་མངོན་དུ་གྱུར་པ་ནི་མ་ཡིན་ནོ། ། དེ་ལ་སྤྱི་ནི་ལྐོག་གྱུར་མ་ཡིན་ཏེ་བློ་ལ་སྣང་བའི་ཕྱིར་རོ། །འོན་ཀྱང་ལྐོག་གྱུར་ལ་འཇུག་པའི་ཐབས་ཡིན་པའི་ཕྱིར་དེ་ལའང་ལྐོག་གྱུར་ཞེས་བརྗོད་དོ། ། ལ་རྒྱབ་ཀྱི་མེ་ལྟ་བུ་ནི་ལྐོག་གྱུར་ཡིན་ཏེ་རྗེས་དཔག་ལ་མི་སྣང་བའི་ཕྱིར་རོ། ། མི་སྣང་ཡང་ཡུལ་དུ་མི་འགལ་ཏེ་རང་གི་སྣང་བ་ལ་དོན་དུ་ཞེན་ནས་འཇུག་པ་ན་དེ་ཐོབ་པའི་ཕྱིར་རོ། ། གཉིས་པ་དེ་རྟོགས་པའི་རྒྱུ་རྟགས་ཡིན་པར་བསྟན་པ་ནི་འོ་ན་ལྐོག་གྱུར་དེ་རང་གི་ངོ་བོ་བློ་ལ་མི་སྣང་ན་གང་ལས་རྟོགས་ཞེ་ན།

། མ་མཐོང་ཞེས་པ་དེ་རྟོག་པའི་རྟེན་ནི་ལྐོག་གྱུར་དེ་ཉིད་ལས་དོན་གཞན་ཅིག་གྲུབ་པ་ལ་བརྟེན་ནས་རྟོགས་པ་ཡིན་ནོ། །གལ་ཏེ་གཞན་མཐོང་བ་ལས་གཞན་རྟོགས་ན་ཧ་ཅང་ཐལ་ལོ་ཞེ་ན། གལ་ཏེ་ཞེས་པ་རྟགས་དེ་རང་གི་རྟེན་ཆོས་ཅན་དང་བསྒྲུབ་བྱའི་ཆོས་གཉིས་དང་འབྲེལ་བ་ཅན་ཡིན་ཞིང་དེ་ངེས་ན་དེའི་ཚེ་གོ་བྱེད་ཡིན་གྱི་གཞན་ཙམ་མཐོང་བ་ལས་ནི་མ་ཡིན་པས་ཧ་ཅང་ཐལ་བ་མེད་དོ། ། གསུམ་པ་རྟགས་ལས་ལྐོག་གྱུར་ཁྱད་པར་དུ་མི་རྟོགས་པའི་རྒྱུ་ནི་རྟགས་ཀྱིས་རྟགས་ཅན་གོ་བ་འབྲེལ་བ་ངེས་པ་ལ་ལྟོས་པ་དེའི་ཚེ་གོ་བྱེད་དུ་བ་ལ་སོགས་པའི་སྤྱི་དེ་གོ་བྱ་མེ་ལ་སོགས་པའི་སྤྱིའི་རྗེས་སུ་འགྲོ་བར་གྲུབ་དགོས་པའི་ཕྱིར་བསྒྲུབ་བྱ་མེ་ལ་སོགས་པའང་སྤྱིའི་ངོ་བོ་ཙམ་ཅིག་རྟོགས་པ་ཡིན་ནོ། ། གོ་བྱེད་གོ་བྱའི་སྤྱི་དང་འབྲེལ་བ་དེས་ན་ལྐོག་གྱུར་ཐམས་ཅད་ཁྱད་པར་དུ་མི་རྟོགས་ཏེ་དཔེར་ན་དུ་བའི་སྤྱི་ལས་རྒྱུ་ཐ་དད་ལས་བྱུང་བའི་མེ་དང་མེའི་དབྱིབས་ཐ་དད་དང་ཆེ་ཆུང་ལ་སོགས་པ་མི་རྟོགས་པ་བཞིན་ནོ། ། གལ་ཏེ་ཙན་དན་གྱི་དུ་བ་ལས་ཙན་དན་གྱི་མེ་རྟོགས་པ་མ་ཡིན་ནམ་ཞེ་ན། ཁྱད་པར་རྟགས་སུ་བཀོད་པ་ལས་ཁྱད་པར་རགས་པ་འགལ་ཞིག་རྟོགས་མོད་ཀྱང་དེའི་ཁྱད་པར་ཕྲ་མོ་འགའ་ཞིག་མི་རྟོགས་ཏེ་དེ་དག་དང་ཙན་དན་གྱི་དུ་བ་ཙམ་ལ་རྟོགས་པ་མེད་པའི་ཕྱིར་རོ། ། བཞི་བ་ལྐོག་གྱུར་ལ་རྗེས་དཔག་ལས་གཞན་པའི་སྒྲུབ་བྱེད་མེད་པར་བསྟན་པ་ནི། འབྲེལ་བ་ཅན་གྱི་ཞེས་པ་སྟེ་ལྐོག་གྱུར་གྱི་སྒྲུབ་བྱེད་གཅིག་ཏུ་ངེས་པ་ཡིན་ཞེས་པ་ནི། དེ་ལ་རྗེས་དཔག་མ་གཏོགས་པའི་སྒྲུབ་བྱེད་མེད་པར་སྟོན་པ་ཡིན་ཏེ་སྒྲ་ལས་བྱུང་བ་དང་དཔེ་ཉེར་འཇལ་ལ་སོགས་པས་དེ་མི་རྟོགས་པའི་ཕྱིར་ཞེས་པའི་དོན་ཏོ། ། གསུམ་པ་དེ་གཉིས་ཀའི་མཇུག་བསྡུ་བ་ལ་གཉིས་ཏེ། ། ངེས་པའི་མཇུག་བསྡུ་བ་ལ་དངོས་དང༌། དེ་ལ་རྩོད་པ་སྤང་བའོ། ། དང་པོ་ལ་གསུམ་ལས། དང་པོ་གཞལ་བྱ་གཉིས་སུ་བསྒྲུབ་པ་ནི་མངོན་སུམ་ཞེས་པ་རྐང་བ་གཉིས་སོ།

། གཉིས་པ་དེས་ན་ཚད་མའང་གཉིས་སུ་གྲུབ་པ་ནི་དེ་ཕྱིར་ཞེས་པ་གཉིས་སོ། ། གསུམ་པ་དེ་གཉིས་ཀ་ལ་གྲངས་གཞན་ཁེགས་པར་བསྟན་པ་ནི་གཞལ་བྱ་གཉིས་ནི་ཞེས་པའི་རྐང་པ་གཉིས་སོ། ། གཉིས་པ་ལ་གཉིས་ལས། རྩོད་པ་ནི་ཆད་ལྟ་བ་ན་རེ་མེད་ཕྱིར་ཞེས་པ་སྤྱིའི་མཚན་ཉིད་གཞལ་བྱར་མི་རུང་སྟེ་དངོས་པོར་མེད་པའི་ཕྱིར་རི་བོང་གི་རྭ་བཞིན་ནོ། ། སྤྱི་དེ་གཞལ་བྱ་མ་ཡིན་པའི་ཕྱིར་གཞལ་བྱ་རང་མཚན་གཅིག་ཉིད་དོ་ཞེ་ན། ། འདིའི་ལན་ལ་གཉྀས་ཏེ། མེད་པ་གཞན་བྱ་མ་ཡིན་པར་ཁས་བླངས་ལ་ལན་གདབས་པ་དང༌། གཞལ་བྱ་ཡིན་པར་ཁས་བླངས་ལ་ལན་གདབ་པའོ༌། ། དང་པོ་ལ་གཉིས་ལས། སངས་རྒྱས་པ་ལ་གྲུབ་པ་ནི་ཁོ་བོའང་མེད་པ་གཞལ་བྱ་མ་ཡིན་པར་འདོད་དེ། རང་གི་མཚན་ཉིད་གཅིག་གཞལ་བྱ། ཞེས་གོང་དུ་ཁས་བླངས་པའི་ཕྱིར་རོ། ། དེ་ལ་གཞལ་བྱ་གཉིས་སུ་འཇོག་པ་ནི་བློའི་སྣང་བ་ཐ་དད་ཀྱི་སྒོ་ནས་ཡིན་ནོ། ། གཉིས་པ་རྒྱང་འཕེན་པ་ལ་རང་གི་འདོད་པས་མ་ངེས་པ་ནི་མེད་པའང་ཞེས་པ་སྔ་ནས་མེད་པའི་འཇིག་རྟེན་ཕ་རོལ་ལ་སོགས་པའང་མེད་པར་བློས་ངེས་པའི་ཕྱིར་སྤྱིའི་མཚན་ཉིད་གཞན་བྱ་མ་ཡིན་པར་བསྒྲུབ་པ་ལ་རྟགས་དེ་མ་ངེས་པ་ཉིད་ཡིན་ནོ། ། འདི་ལྟར་ཁྱོད་ཀྱི་བློས་འཇིག་རྟེན་ཕ་རོལ་མེད་པར་མ་ངེས་ན་གཞན་ལ་ཕ་རོལ་མེད་དོ་ཞེས་སྟོན་པ་མི་འཐད་ལ། མེད་པར་ངེས་ན་དེ་གཞལ་བྱར་འགྱུར་བའི་ཕྱིར་རོ། ། གཉིས་པ་ལ་གཉིས་ཏེ། རྗེས་དཔག་ཚད་མར་རང་ཉིད་ཀྱིས་ཁས་བླངས་པ་དང༌། དེ་ཚད་མ་མ་ཡིན་ན་ཧ་ཅང་ཐལ་བའོ། དང་པོ་ལ་གསུམ་སྟེ། དགག་པའི་རྗེས་དཔག་ཁས་བླངས་པ་དང༌། བསྒྲུབ་པའི་རྗེས་དཔག་ཁས་བླངས་པ་དང༌། དེ་དག་ལ་རྩོད་པ་སྤང་བའོ། ། དང་པོ་ལ་གཉིས་ལས་རྟགས་དགོད་པ་ནི། དེ་ངེས་ཚད་མ་གཉིས་པ་ཉིད། ། ཅེས་པ་སྟེ་ཚད་མ་གཉིས་པ་རྗེས་དཔག་རང་ཉིད་ཀྱིས་ཁས་བླངས་པ་ཡིན་ཏེ་འགའ་ཞིག་ཏུ་དགག་པ་བྱེད་པའི་ཕྱིར་རོ། ། དེའང་ལོ་ཀ་ཕ་རོལ་ལ་སོགས་པ་མེད་པ་དེ་ཚད་མས་ངེས་པར་འདོད་པའི་ཕྱིར་རོ།

། གཉིས་པ་དགག་པ་མངོན་སུམ་གྱིས་རྟོགས་པར་འདོད་པ་དགག་པ་ལ་གཉིས་ཏེ། མངོན་སུམ་ཡོད་པའི་རྟོག་པ་མི་འཐད་པ་དང༌། མངོན་སུམ་ལོག་པས་རྟོགས་པ་མི་འཐད་པའོ། ། དང་པོ་ནི་ལོ་ཀ་ཕ་རོལ་ལ་སོགས་པ་མེད་པར་རྟོགས་ཀྱང་རྗེས་དཔག་མི་དགོས་ཏེ་མེད་པ་མངོན་སུམ་གྱིས་མི་རྟོགས་པའི་ཕྱིར་རོ་ཞེ་ན། དེ་དགག་པ་ནི་མེད་ལ་དབང་སྐྱེས་བློ་མིན་ཏེ། ཞེས་པ་ལ་སོགས་ པའོ། ། གཉིས་པ་ནི་གལ་ཏེ་གཟུགས་མིག་གིས་མཐོང་བ་ལྟར་མེད་པ་མིག་གིས་མཐོང་ནས་དགག་པ་རྟོགས་པ་མ་ཡིན་གྱི་ལོ་ཀ་ཕ་རོལ་ལ་སོགས་པ་འཛིན་པའི་མངོན་སུམ་ཉིད་ལྡོག་པ་ལས་ཕ་རོལ་ལ་སོགས་པ་མེད་པར་ངེས་པ་ཡིན་ནོ་ཞེ་ན། འོ་ན་འགལ་བའམ་ཞེས་པ་མངོན་སུམ་ལོག་ན་དེས་རྟོགས་པར་འགལ་ལ། མངོན་སུམ་གྱིས་རྟོགས་ནའང་དེ་ལོག་པར་འགལ་ཏེ་མངོན་སུམ་དང་དེ་ལོག་པ་གཅིག་ཏུ་མི་རུངབའི་ཕྱིར་རོ། ། འདིར་བུམ་པ་མེད་པའི་ས་ཕྱོགས་མངོན་སུམ་གྱིས་གྲུབ་པར་འདོད་པ་ནི། དགག་གཞི་ཁྱད་པར་ཅན་དམིགས་པའི་ཤུགས་ཀྱིས་རྟོགས་པ་ཡིན་ལ་ལོ་ཀ་ཕ་རོལ་འགོག་པ་ལ་དགག་གཞི་ཁྱད་པར་ཅན་དམིགས་པ་མེད་པའི་ཕྱིར་རོ། ། གལ་ཏེ་བུམ་པ་སྣང་རུང་འཛིན་པའི་བློ་བཀག་པས་སྣང་རུང་གི་བུམ་པ་འགོག་པ་བཞིན་ལོ་ཀ་ཕ་རོལ་འཛིན་པའི་བློ་བཀག་པས་དེ་འགོག་པ་ཡིན་ནོ་ཞེ་ན། དགག་བྱ་འཛིན་པའི་བློ་མེད་པ་ལ་དགག་བྱ་མེད་པསཁྱབ་པ་ཡོད་ན། དེ་ཉིད་ལྡོག་པ་ཅན་དང་རྗེས་འགྲོ་ཅན་གྱི་རྟགས་ཡིན་པས་དེ་ལས་སྐྱེས་པའི་བློ་རྗེས་དཔག་ཏུ་གྲུབ་བོ། ། འདིར་ཁྱབ་པ་ནི་མེད་དེ་ཕ་རོལ་ཡོད་པ་ལ་དམིགས་པས་མ་ཁྱབ་པའི་ཕྱིར་རོ། ། སྣང་རུང་མ་དམིགས་པ་འདི་རྟགས་སུ་ཁས་བླངས་ན་རང་བཞིན་གྱི་རྟགས་ཀྱང་ཁས་བླངས་པར་འགྱུར་པའི་ཕྱིར་དེ་བསྒྲུབ་པ་ལོགས་སུ་མ་བཤད་དོ། ། གཉིས་པ་འབྲས་བུའི་རྗེས་དཔག་ཁས་བླངས་པ་ནི་གཞན་སེམས་ཞེས་པ་སྟེ་ཆད་ལྟ་བ་འདིས་བུ་དང་སློབ་མ་ལ་སོགས་པ་གཞན་ལ་སེམས་ཡོད་པར་རྟོགས་པར་བྱེད་པའི་ཕྱིར་ཚད་མ་གཉིས་ཏེ་རྗེས་དཔག་ཀྱང་གྲུབ་པ་ཡིན་ནོ།

། གཞན་ལ་སེམས་ཡོད་པར་མངོན་སུམ་གྱིས་གྲུབ་པ་ནི་མི་འཐད་དེ། ཐ་མལ་བའི་མངོན་སུམ་གྱིས་གཞན་ལ་སེམས་ཡོད་པར་མི་རྟོགས་ལ་རྣལ་འབྱོར་གྱི་མངོན་སུམ་ཀྱང་ད་ལྟ་མེད་པའི་ཕྱིར་རོ། ། ཐ་མལ་བའི་ལུས་འཛིན་མངོན་སུམ་གྱིས་འགྲུབ་སྟེ་ལུས་སེམས་རྫས་གཅིག་པའི་ཕྱིར་རོ་ཞེ་ན། ལུས་སེམས་རྫས་གཅིག་ཏུ་མི་རུང་སྟེ་ལུས་མངོན་སུམ་གྱིས་གྲུབ་ཀྱང་སེམས་མངོན་སུམ་གྱིས་མ་གྲུབ་པའི་ཕྱིར་རོ། ། དེའང་བློས་རྣམ་པར་བརྟགས་པ་ལ་ཐེ་ཚོམ་ཟ་བའི་ཕྱིར་རོ། ། འོ་ན་སྔོན་པོ་དང་སྐད་ཅིག་ཀྱང་རྫས་མི་གཅིག་པར་འགྱུར་ཏེ་སྔོན་པོ་མངོན་སུམ་གྱིས་གྲུབ་ཀྱང་སྐད་ཅིག་མ་གྲུབ་པའི་ཕྱིར་རོ། ། དེ་ཉིད་ཀྱང་སྐད་ཅིག་ལ་ཐེ་ཚོམ་ཟ་བའི་ཕྱིར་རོ་ཞེ་ན་སྐད་ཅིག་རང་མཚན་ལ་ཐེ་ཚོམ་ཟ་བ་ནི་མ་གྲུབ་སྟེ་སྔོན་པོ་ལ་ཐེ་ཚོམ་མི་ཟ་བའི་ཕྱིར་རོ། ། སྐད་ཅིག་གི་རྣམ་པར་བརྟགས་པ་ལ་ཐེ་ཚོམ་ཟ་ཡང་དེ་དང་ངོ་བོ་གཅིག་པར་མི་འདོད་པས་སྐྱོན་མེད་དོ། ། གལ་ཏེ་སློབ་མ་ལ་བློ་ཡོད་པར་མི་འདོད་དེ་ཞེ་ན། འོ་ན་དེའི་དོན་དུ་བསྟན་བཅོས་རྩོམ་པ་དང་ཆོས་འཆད་པ་ལ་སོགས་པ་དོན་མེད་དུ་འགྱུར་རོ། ། གལ་ཏེ་སྨྲ་བ་ལ་སོགས་པ་ལུས་ངག་གི་རྣམ་རིག་ཁྱད་པར་ཅན་མཐོང་བའི་ཕྱིར་གཞན་ལ་སེམས་དེའི་ངོ་བོ་ངེས་པར་འགྲུབ་བོ་ཞེ་ན། འོ་ན་དེ་རྗེས་དཔག་ཡིན་པས་ཚད་མ་གཉིས་སུ་གྲུབ་བོ། ། གལ་ཏེ་རྗེས་དཔག་ཡིན་ཡང་ཚད་མ་མིན་ནོ་ཞེ་ན། དེ་ཚད་མ་ཡིན་ཏེ་སླུ་བ་མེད་བའི་ཕྱིར་རོ། ། གསུམ་པ་རྩོད་པ་སྤང་བ་ལ་གཉིས་ལས། དང་པོ་འདོད་པ་བརྗོད་པ་ནི་གལ་ཏེ་བྱས་པས་མི་རྟག་པ་སྒྲུབ་པ་དང་དུ་བས་མེ་སྒྲུབ་པ་ལ་སོགས་པ་འགའ་ཞིག་མི་སླུ་བས་ཚད་མ་ཡིན་ཡང་ཚུལ་གསུམ་ཚང་བའི་རྟགས་ལ་ལ་ལ་འཁྲུལ་བ་མཐོང་བའི་ཕྱིར་རྗེས་དཔག་ཐམས་ཅད་ལ་ཡིད་བརྟན་པ་སྟེ་མི་སླུ་བ་མེད་པ་མ་ཡིན་ནམ། དཔེར་ན་ལྷ་སྦྱིན་གྱི་བུ་ལས་སྔོ་བསངས་དཔོག་པ་བཞིན་ནོ་ཞེ་ན། གཉིས་པ་འདི་དགག་པ་ལ་གཉིས་ཏེ། འཁྲུལ་ན་རྟགས་མ་ཡིན་པར་བསྟན་པ་དང༌།

རྟགས་ཡིན་ན་འཁྲུལ་བ་མི་སྲིད་པར་བསྟན་པའོ། ། དང་པོ་ནི་ཁྱོད་ཀྱིས་རྟགས་ལོག་སྟེ་རྟགས་མ་ཡིན་པ་ལ་དེར་མཐོང་བའི་ཕྱིར་རྗེས་དཔག་གི་རྒྱུ་རྟགས་དེ་ལྷ་སྦྱིན་གྱི་བུ་ལས་སྔོ་བསངས་དཔོག་པ་དེ་དང་འདྲ་བར་སྣང་བར་འགྱུར་རོ། །ལྷ་སྦྱིན་གྱི་བུ་ནི་སྔོ་བསངས་དཔོག་པའི་རྟགས་མ་ཡིན་ཏེ་འབྲེལ་པ་མེད་པའི་ཕྱིར་རོ། ། ལྷ་སྦྱིན་གྱི་བུ་ཕར་བལྟས་ནའང་སྔོ་བསངས་ཡིན་ཏེ་དེ་གཉིས་རྒྱུ་ཚོགས་གཅིག་ལས་སྐྱེས་པའི་ཕྱིར་རོ་ཞེ་ན་རྒྱུ་ཚོགས་མི་གཅིག་སྟེ་ལས་དང་ཟས་དང་དུས་ལ་སོགས་པའི་ཁྱད་པར་སྲིད་པའི་ཕྱིར་རོ། ། དེས་ན་ཅུང་ཟད་ཆོས་མཐུན་པའི་རྒྱུ་མཚན་གྱིས་རྟགས་མ་ཡིན་པ་ལ་རྟགས་སུ་འཁྲུལ་བ་ཡིན་ནོ། ། གཉིས་པ་ལ་གཉིས་ཏེ། སྒྲུབ་རྟགས་ལ་འཁྲུལ་པ་མི་སྲིད་པའི་རྒྱུ་མཚན་དང༌། དགག་རྟགས་ལ་འཁྲུལ་བ་མི་སྲིད་པའི་རྒྱུ་མཚན་ནོ། ། དང་པོ་ལ་གཉིས་ལས་དང་པོ་རྟགས་མི་འཁྲུལ་བའི་རྒྱུ་རང་བཞིན་དང་འབྲེལ་པ་ཡིན་པ་ནི། གང་ལ་ཞེས་པ་སྟེ་འབྲས་བུ་རྒྱུ་ལ་མི་འཁྲུལ་ཏེ་དེ་ལས་སྐྱེས་པའི་ཕྱིར་རོ། ། བྱས་པ་ལ་སོགས་པའི་རང་བཞིན་ཡང་མི་རྟག་པ་ལ་སོགས་པའི་རང་བཞིན་ལ་མི་འཁྲུལ་ཏེ་དེ་དེའི་བདག་ཉིད་ཡིན་བའི་ཕྱིར་རོ། ། གལ་ཏེ་འཁྲུལ་ན་འབྲས་བུ་རྒྱུ་མེད་དང་བྱས་ཡོད་རང་བཞིན་མེད་པར་འགྱུར་རོ་ཞེས་སྟོན་པ་ནི་གང་ལས་འགའ་ཚེ་ཞེས་བའི་རྐང་པ་དྲུག་གོ ། གཉིས་པ་དེས་རྟགས་གཞན་ཡང་དེ་ལྟར་མཚོན་པ་ནི་འབྲས་བུ་དང་བྱས་ཡོད་དེ་དག་རྟགས་སུ་འགྱུར་བ་ནི་འབྲེལ་བའི་རང་བཞིན་ལས་ཡིན་པར་མཐོང་བ་གང་ཡིན་པ་དེ་ཉིད་ཀྱིས་གཞན་དུའང་མཚན་ཉིད་དེ་རྟགས་གཞན་ཡང་མེད་ན་མི་འབྱུང་བའི་འབྲེལ་བ་ལས་མི་འཁྲུལ་བར་མཚོན་ཅིང་གོ་བར་བྱ་སྟེ་འབྲེལ་མེད་ལ་རྟགས་མི་སྲིད་བའི་ཕྱིར་རོ། །གཉིས་པ་ནི་འོ་ན་དགག་པའི་གཏན་ཚིགས་བསྒྲུབ་བྱ་ལ་འཁྲུལ་བར་འགྱུར་ཏེ་འབྲེལ་པ་གཉིས་ཀ་མེད་པའི་ཕྱིར་རོ་ཞེ་ན། ཡོད་པ་ཡིན་ཏེ། འདི་བལྟར་རུང་བའི་རང་གི་ངོ་བོ་མཐོང་བའི་རྒྱུ་སྣང་བ་དང་ཡིད་ལ་བྱེད་པ་ལ་སོགས་པ་ཡོད་པའི་སར་ཁྱབ་བྱེད་ཤིང་ཙམ་སྣང་བ་མེད་ན་ནི་ཁྱབ་བྱེད་དེ་དང་ལྡན་པའི་ཁྱབ་བྱེད་ཤ་བའང་ཇི་ལྟར་ཡོད་དེ་དེ་དག་བཟློག་ན་བདག་གཅིག་ཏུ་འབྲེལ་བའི་ཕྱིར་རོ།

། ཡང་བལྟར་རུང་བའི་དུ་བ་རང་གི་རྒྱུ་མེ་མཐོང་བའི་རྒྱུ་གཞན་དག་ཡོད་པའི་སར་རྒྱུ་མེ་སྣང་བ་མེད་ན་ནི་རྒྱུ་དེ་དང་ལྡན་པའི་འབྲས་བུ་དུ་བ་ཡང་ཇི་ལྟར་ཡོད་དེ་དག་བཟློག་ན་དེ་ལས་བྱུང་བ་འབྲེལ་བའི་ཕྱིར་རོ། ། གལ་ཏེ་འབྲེལ་པ་མེ་དང་ཤིང་ཙམ་བཀག་པས་དུ་བ་དང་ཤ་བ་ཇི་ལྟར་ཁེགས་ཏེ་བུམ་པ་བཀག་པས་དེ་དག་མི་ཁེགས་པ་བཞིན་ནོ། ཁ་ཅིག་ན་རེ་དུ་བ་མེ་དང་འབྲེལ་ཡང་མེ་དུ་བ་དང་མ་འབྲེལ་ཏེ་དུ་བ་དང་བདག་མི་གཅིག་ཅིང་དུ་བ་ལས་སྐྱེས་པའང་མ་ཡིན་པའི་ཕྱིར་རོ་ཞེས་ཟེར་རོ། ། མེ་དུ་བ་ལས་མ་སྐྱེས་ཀྱང་དུ་བའི་སྐྱེ་བ་ཡིན་བའི་ཕྱིར་འབྲེལ་བ་ཡོད་དེ་འབྲེལབའི་གཞི་གཉིས་ལ་གནས་པའི་ཕྱིར་རོ། ། འབྲེལ་བ་མེད་ཀྱང་མེ་བཀག་པས་དུ་བ་ཁེགས་ན་ཧ་ཅང་ཐལ་བའི་ཕྱིར་རོ། ། དེ་དག་གིས་རྟགས་གསུམ་ལས་སྐྱེས་པའི་བློ་རྗེས་དཔག་ཡིན་པ་ལ་སྒྲུབ་བྱེད་ཡོད་པར་བསྟན་ཏོ། ། ད་ནི་གཉིས་པ་རྗེས་དཔག་ཚད་མ་མ་ཡིན་ན་ཧ་ཅང་ཐལ་བའམ་གནོད་བྱེད་ཡོད་པར་བསྟན་པ་ལ་གསུམ་ལས། དང་པོ་ཐལ་བ་དགོད་པ་ནི་གལ་ཏེ་སྤྱི་ཡུལ་དུ་བྱེད་བའི་བློ་རྗེས་དཔག་ཚད་མ་མིན་ན། འོ་ན་ལྐོག་ཏུ་གྱུར་བའི་དོན་ཐམས་ཅད་མེད་པར་འགྱུར་ཏེ་དེ་ལ་མངོན་སུམ་མི་འཇུག་ལ་སྒྲུབ་བྱེད་གཞན་ཡང་མེད་པའི་ཕྱིར་རོ། ། དེ་ལྟར་ན་སྔར་མཐོང་བའི་བུམ་པ་ལ་སོགས་པ་ཕྱིས་མ་མཐོང་ན་དེ་དག་ཀྱང་གཏན་མེད་པར་འགྱུར་ཏེ་ལོ་ཀ་ཕ་རོལ་གྱི་དངོས་པོ་མངོན་སུམ་གྱིས་མ་གྲུབ་པས་གཏན་མེད་པ་འཇོག་པ་བཞིན་ནོ། ། གཉིས་པ་དེའི་མ་ངེས་པ་སྤང་བ་ནི། གལ་ཏེ་རྗེས་དཔག་ཚད་མ་མ་ཡིན་ཀྱང་ལྐོག་གྱུར་གཏན་མེད་དུ་མི་འགྱུར་ཏེ། དབང་པོའི་མངོན་སུམ་གྱིས་དུས་གཞན་ཏེ་འདས་པ་དང་མ་འོངས་པའི་དུས་སུ་རིམས་ཀྱིས་རྟོགས་པའི་ཕྱིར་རོ་ཞེ་ན༑ འོ་ན་ལོ་ཀ་ཕ་རོལ་ཡང་གཏན་མེད་དུ་མི་འགྱུར་ཏེ་ཚེ་སྔ་མ་ནི་འདས་པའི་དབང་པོས་རྟོགས་ལ་ཕྱི་མ་ནི་མ་འོངས་པའི་དབང་པོས་རྟོགས་པར་འགྱུར་བའི་ཕྱིར་རོ། །

གཞན་ཡང་ལྐོག་གྱུར་འགའ་ཞིག་ལ་དུས་གཞན་གྱི་ཚེའང་དབང་པོས་རྟོག་པ་མིན་ཏེ་དབང་པོ་དང་རྒྱུའི་ནུས་པ་དང་དགག་པ་ལ་སོགས་པ་འགའ་ཞིག་ལ་དབང་པོའི་བློ་འཇུག་པ་གཏན་ནས་མི་སྲིད་པའི་ཕྱིར་རོ། ། དེས་ན་དབང་སོགས་དེ་དག་གཏན་མེད་པར་འགྱུར་ཏེ། སྒྲུབ་བྱེད་ཚད་མ་གཉིས་ཀ་མེད་པའི་ཕྱིར་རོ། ། དེ་འདོད་ན་དབང་པོའི་བློ་དང་སྐྱེ་བ་སྟེ་དུ་བ་ལ་སོགས་པའི་འབྲས་བུ་ཐམས་ཅད་རྒྱུ་མེད་དུ་འགྱུར་རོ། ། གསུམ་པ་དེས་གྲུབ་པའི་དོན་ནི་རྣམ་རྟོག་ཅེས་པ་སྟེ་མངོན་སུམ་ནི་ཆོས་ཅན་རང་གི་མཚན་ཉིད་ལ་འཇུག་གི་སྤྱིའི་མཚན་ཉིད་ལ་མ་ཡིན་ཏེ་དེ་ལ་རྣམ་རྟོག་མེད་པའི་ཕྱིར་རོ། ། རྣམ་རྟོག་མེད་པར་ཡང་སྤྱི་འཛིན་པ་མི་སྲིད་དེ་སྐྱེས་བུ་ལ་བློ་རྟོག་བཅས་རྟོག་མེད་གཉིས་ལས་མེད་ལ་རྟོག་མེད་ནི་ཡུལ་གསལ་བར་འཛིན་པའི་ཕྱིར་རོ། ། དེས་ན་ལྐོག་གྱུར་སྤྱིའི་སྒོ་ནས་རྟོགས་དགོས་པ་དེའི་ཕྱིར་སྤྱིའི་མཚན་ཉིད་དེ་ལ་རྗེས་དཔག་ཁོ་ན་འཇུག་པ་ཡིན་ནོ།

 ། གཉིས་པ་གྲངས་ངེས་པ་ལ་རྩོད་པ་སྤང་བ་ལ་གཉིས་ཏེ། རྩོད་པ་དགོད་པ་དང༌། དེའི་ལན་བསྟན་པའོ། ། དང་པོ་ལ་གསུམ་ལས། དང་པོ་རང་སྤྱི་གཉིས་འདྲེས་པ་རྟོག་པའི་ཚད་མ་གཞན་དུ་ཐལ་བའི་རྩོད་པ་ནི། གལ་ཏེ་གཞལ་བྱ་གཉིས་སུ་གྲངས་ངེས་ན་ཁ་དོག་ལ་སོགས་པའི་ཚོགས་དོན་འདི་གཞལ་བྱ་གཉིས་སུ་འདུས་པ་མི་འཐད་དེ་གཉིས་ཀ་ཡིན་པའི་ཕུང་གསུམ་ཡིན་པའི་ཕྱིར་རོ། ། མ་འདུས་ན་ཁ་དོག་ལ་སོགས་པ་མི་རྟག་བ་ཉིད་དུ་རྟོག་པར་མི་འགྱུར་ཏེ་ཚད་མ་གཉིས་ལས་མེད་པའི་ཕྱིར་རོ། ། གལ་ཏེ་རྟོགས་ན་འདྲེས་པ་དེ་རྟོགས་པའི་བློ་ཚད་མ་གཉིས་ལས་གཞན་དུ་འགྱུར་ཏེ། འདི་ལྟར་དེས་སྤྱིའང་འཛིན་དགོས་པས་མངོན་སུམ་མ་ཡིན་པའི་ཕྱིར་དང། རྗེས་དཔག་ཀྱང་མ་ཡིན་ཏེ་ཕུང་གསུམ་འཛིན་པའི་བློ་དེས་ཁྱད་པར་ཀྱང་འཛིན་དགོས་པའི་ཕྱིར་དང༌། རྟགས་ལ་ལྟོས་པ་མེད་པར་དེའི་ཆོས་རྟོགས་པ་ཡོད་པའི་ཕྱིར་རོ་ཞེས་ཟེར་རོ། ། གཉིས་པ་ཁྱད་པར་མཐོང་བའི་ཚད་མ་གཞན་དུ་གྲུབ་པའི་རྩོད་པ་ནི། འདིར་ཁྱད་པར་ནི་ཡུལ་དུས་རང་བཞིན་གྱིས་ཁྱད་པར་དུ་བྱས་པའི་ཁྱིམ་གྱི་མེ་འགལ་ཞིག་གོ ། མེ་དེ་ནང་ན་གནས་པའི་ཚད་མ་མངོན་སུམ་གྱིས་མཐོང་ཡང་སྐྱེས་བུ་ཕྱིར་སོང་བའི་ཚེ་སྔར་གྱི་མེ་དེ་དུ་བའི་རྟགས་ལ་བརྟེན་ནས་རྟོགས་ན་དེ་ལ་ཁྱད་པར་མཐོང་བའི་ཚད་མ་ཞེས་ཟེར་རོ། ། དེ་མངོན་སུམ་མ་ཡིན་ཏེ་རྟགས་ལ་ལྟོས་པའི་ཕྱིར་རོ། ། རྗེས་དཔག་ཀྱང་མ་ཡིན་ཏེ་མེའི་སྤྱིའི་མཚན་ཉིད་རྟོགས་བ་མེད་པའི་ཕྱིར་རོ། ། དེའང་རྟགས་དུ་བ་དང་མེ་སྤྱིའི་འབྲེལ་བ་རྟོགས་པ་མེད་པའི་ཕྱིར་རོ། ། དེས་ན་ཁྱད་པར་མཐོང་བ་དེ་ནི་ཚད་མ་གཉིས་ལས་གཞན་ཡིན་ནོ་ཞེས་ཟེར་རོ། ། གསུམ་པ་དེ་དག་གི་དོན་བསྡུ་བའི་རྩོད་པ་ནི་གཞལ་བྱ་རང་མཚན་དང་སྤྱི་མཚན་དང་དེ་གཉིས་འདྲེས་པ་ལ་སོགས་པ་མང་བའི་ཕྱིར་ཚད་མ་མང་པོར་འགྱུར་ལ་དེའི་ཕྱིར་ཚད་མ་གསུམ་གྱི་གྲངས་སེལ་བར་མི་འགྱུར་ཏེ་གཞལ་བྱ་གཉིས་ལས་གཞན་པའང་ཡོད་བའི་ཕྱིར་རོ་ཞེས་སྦྱར་རོ།

། དེ་བཞིན་དུ་ཡུལ་རང་མཚན་གཅིག་ལའང་ཚད་མ་དུ་མ་འཇུག་བའི་ཕྱིར་ཚད་མ་གཅིག་ཏུ་ཐལ་བའི་གྲངས་སེལ་བར་མི་འགྱུར་ཏེ། དཔེར་ན་རང་མཚན་གཅིག་ལ་ཁྱད་པར་མཐོང་བ་དང་མངོན་སུམ་གཉིས་ཀ་འཇུག་པ་བཞིན་ནོ། ། དེས་ན་ཚད་མ་གཉིས་ཡུལ་སོ་སོར་ངེས་པ་མེད་པར་མངོན་འགྱུར་ལའང་རྟགས་ལ་བརྟེན་པ་འཇུག་ལ་རྟགས་ལ་བརྟེན་པའི་ཡུལ་ལའང་མངོན་སུམ་འཇུག་པའི་ཕྱིར་ཡུལ་གཉིས་གཏན་ལ་འབེབས་པ་ལ་ཚད་མ་གཅིག་གིས་ཆོག་པར་འགྱུར་རོ་ཞེས་ཟེར་རོ། ། གཉིས་པ་འདིའི་ལན་ལ་གཉིས་ཏེ། གྲངས་མང་བར་ཐལ་བ་སྤང་བ་དང༌། ཉུང་བར་ཐལ་བ་སྤང་བའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་གྲངས་མང་བའི་སྐྱོན་འདིར་ཐལ་བར་མི་འགྱུར་ཏེ། གཞལ་བྱ་ཕུང་གསུམ་མེད་པའི་ཕྱིར་རོ། ། དེ་ཉིད་ཀྱང་ཁ་དོག་གི་སྤྱི་ལ་མི་རྟག་པའི་སྤྱི་སྦྱར་ནས་དེས་རྟགས་ལས་རྟོགས་པར་བྱེད་པའི་ཕྱིར་རོ། ། དེས་ན་ཁ་དོག་ཆོས་ཅན། མི་རྟག་པ་ཆོས་སུ་བཟུང་བའི་ཚེ་གཉིས་ཀ་སྤྱིའི་མཚན་ཉིད་ཡིན་ཏེ་རྟོག་པའི་ཡུལ་ཡིན་པའི་ཕྱིར་རོ། ། ཆོས་ཅན་མངོན་སུམ་གྱིས་གྲུབ་པར་བཤད་པ་དང་མི་འགལ་ཏེ། མངོན་སུམ་གྱི་སྟོབས་ཀྱིས་གྲུབ་པ་ལ་དེ་ལྟར་བརྗོད་ཀྱི་མངོན་སུམ་ཉིད་ཀྱིས་ཆོས་ཅན་དུ་འཛིན་མི་ཤེས་པའི་ཕྱིར་རོ། ། གཉིས་པ་ལ་གཉིས་ཏེ། ཞར་ལ་བྱུང་བའི་རྩོད་པའི་ལན་དང༌། སྐབས་དོན་གྱི་ལན་བསྟན་པའོ། དང་པོ་ལ་གཉིས་ཏེ་མི་རྟག་པ་དངོས་མེད་དུ་ཐལ་བ་སྤང་བ་དང༌། དེའི་ལན་དགག་པའོ། ། དང་པོ་ནི་མི་རྟག་པ་དངོས་མེད་དུ་འགྱུར་ཏེ་སྤྱི་དངོས་མེད་ཀྱི་ཆོས་ཡིན་པའི་སྐྱེ་བ་མེད་པ་ལ་སོགས་པ་བཞིན་ཞེ་ན། དེ་དངོས་མེད་མིན་ཏེ་མི་རྟག་པའི་དངོས་པོ་དེ་ཉིད་རྟགས་ཀྱིས་བསྒྲུབ་པའི་ཕྱིར་རོ། ། དེའང་ཅིའི་ཕྱིར་ཞེ་ན། རང་གི་སྣང་བ་ལ་དོན་དུ་ཞེན་པའི་ཕྱིར་རོ། ། དེ་ཉིད་ཀྱང་དེ་དོན་ལས་བརྒྱུད་ནས་སྐྱེས་པས་རྟོག་པ་ལ་སྣང་བའི་ཁ་དོག་ལ་སོགས་པ་དེ་ལྟར་དོན་ལའང་གྲུབ་པའི་ཕྱིར་རོ།

། གཉིས་པ་ལས་གཉིས་ལས་རྩོད་པ་དགོད་པ་ནི་གལ་ཏེ་རྟགས་ཀྱིས་ཁ་དོག་གི་སྤྱི་ལ་མི་རྟག་པའི་སྤྱི་སྦྱར་ནས་རྟོགས་པར་བྱེད་ན། གཞན་ལ་གཞན་གྲུབ་མིན་ཞེས་པ་ཁ་དོག་གི་རང་མཚན་ལ་མི་རྟག་པའི་རང་མཚན་གྲུབ་པ་མིན་པར་འགྱུར་ཏེ་སྤྱི་དང་རང་མཚན་གཅིག་ཏུ་མི་རུང་བའི་ཕྱིར་རོ་ཞེ་ན། གཉིས་པ་འདིའི་ལན་ལ་གཉིས་ལས། ལན་མདོར་བསྟན་པ་ནི་སྐྱོན་དེ་ཡོད་པ་མིན་ཏེ་རྟོག་བའི་ངོར་ཁ་དོག་གི་རང་མཚན་དེ་ཉིད་ལ་མི་རྟག་པའི་རང་མཚན་དེ་ཉིད་གྲུབ་པའི་ཕྱིར་རོ། ། དེ་ཉིད་ཀྱང་རྟོག་པ་ལ་སྣང་བ་ལ་རང་མཚན་དུ་ཞེན་པའི་ཕྱིར་དང༌། ཞེན་ནས་ཞུགས་པ་ན་རང་མཚན་གྱི་དངོས་པོ་ཐོབ་པའི་ཡང་ཕྱིར་རོ། ། ཐོབ་པའི་རྒྱུ་མཚན་ཡང་རྗེས་དཔག་དང་རང་མཚན་བརྒྱུད་ནས་འབྲེལ་བའི་ཕྱིར་རོ། ། གཉིས་པ་ལན་རྒྱས་པར་བཤད་པ་ལ་བཞི་སྟེ། སྒྲུབ་རྟགས་ཀྱི་འབྲེལ་བ་བསྟན་པ་དང༌། དགག་རྟགས་ཀྱི་འབྲེལ་བ་བསྟན་པ་དང༌། དེས་ན་སྒྲོ་བཏགས་རྟགས་སུ་མི་རུང་བར་བསྟན་པ་དང༌། ལྡོག་པའང་དངོས་པོ་ལ་གནས་བར་བསྟན་པའོ། ། དང་པོ་ལ་བཞི་ལས་དང་པོ་འབྲེལ་བའི་ཚུལ་དངོས་ནི་དངོས་གང་ཞེས་པ་སྟེ། མེའི་དངོས་པོ་གང་དུ་བསྐྱེད་ནུས་པ་ལ་སོགས་པ་ཇི་ལྟ་བུར་གྱུར་པ་དེ་འདྲའི་མེ་དེ་ནི་རྟགས་དུ་བའི་རྒྱུ་ཡིན་ཞེས་སྦྱར་རོ། ། ཡང་སྒྲ་ལ་སོགས་པའི་དངོས་པོ་གང་སྐད་ཅིག་གཉིས་པར་མི་སྡོད་པ་ལ་སོགས་པའི་རང་བཞིན་ཇི་ལྟ་བུར་གྱུར་པ་དེ་འདྲའི་སྒྲའམ་མི་རྟག་པ་དེ་ནི་རྟགས་བྱས་ཡོད་ལ་སོགས་པའི་རང་བཞིན་ཡིན་ཞེས་ཤུགས་ཀྱི་སྦྱར་རོ། ། དེ་ལྟ་བུའི་རྟགས་དུ་བ་དང་བྱས་ཡོད་ཐ་དད་དེ་ནི་རྟགས་སེམས་ཏེ་རྟགས་འཛིན་ཚད་མའི་རྒྱུ་ཡིན་ལ་རྟགས་འཛིན་དེ་ལས་མེ་དང་མི་རྟག་པ་ལ་སོགས་པ་དེ་ལྟའི་དངོས་པོ་ལ་རྟགས་ཅན་གྱི་བློ་རྗེས་དཔག་ཚད་མ་སྐྱེའོ། ། དེས་བསྐྱེད་ཅེས་པ་ནི་རྗེས་དཔག་དེ་བསྒྲུབ་བྱའི་ཆོས་ཀྱིས་བརྒྱུད་ནས་བསྐྱེད་ཅེས་པའི་དོན་ཏོ། ། དེ་ལྟར་རྗེས་དཔག་རྟགས་འཛིན་དང་འབྲེལ་ཞིང་རྟགས་འཛིན་རྟགས་དང་འབྲེལ་ལ་རྟགས་པ་སྒྲུབ་བྱའི་ཆོས་དང་འབྲེལ་བས་མི་སླུ་བ་ཡིན་ནོ།

། གཉིས་བ་དེས་ན་རྗེས་དཔག་འཇུག་ཡུལ་ལ་མི་སླུ་བར་བསྟན་པ་ནི། དེ་ལྟར་ཞེས་བའི་ཚིགས་བཅད་གཅིག་གོ ། གསུམ་པ་དེ་མི་སླུ་ཡང་འཁྲུལ་བར་བསྟན་པ་ནི་དེ་ཡི་ངོ་བོས་ཞེས་པ་སྟེ་རྗེས་དཔག་ཚད་མ་ཡིན་ན་མ་འཁྲུལ་བར་ཐལ་ཞེས་པའི་ལན་དུ་སྦྱར་རོ། ། བཞི་བ་དེ་དག་གི་མཇུག་བསྡུ་བ་ནི་རྟགས་དངོས་པོ་དང་འབྲེལ་བས་མི་འཁྲུལ་བ་དེའི་ཕྱིར་དངོས་པོ་རྟོགས་བྱ་ལ་ཞེས་པ་རྟགས་ཀྱི་བསྒྲུབ་བྱ་ནི་གཉིས་ཏེ། དངོས་པོ་དང་དེ་བཀག་པའོ། ། དེ་ལ་དངོས་པོ་བསྒྲུབ་བྱ་ཡིན་ན་ཁྱབ་བྱེད་བསྒྲུབ་བྱའི་ཆོས་དེ་ནི་རྒྱུ་མཚན་ཡིན་ཞེས་སྦྱར་རོ། ། འོ་ན་ཁྱབ་བྱེད་དེ་གང་ཞེ་ན་བྱས་པའི་ངོ་བོ་མི་རྟགས་པའམ་དུ་བའི་རྒྱུ་མེ་ལ་སོགས་པ་དག་གོ ། དེ་དག་གང་གི་རྒྱུ་མཚན་ཡིན་ཞེ་ན་དུ་བ་དང་བྱས་པ་ལ་སོགས་པ་ཁྱབ་པར་བྱ་བའི་རྒྱུ་མཚན་ཡིན་ནོ། ། དེ་བས་ན་མེ་དུ་བའི་རྒྱུ་ཡིན་པས་ན་རྒྱུ་མཚན་ཡིན་ལ། མི་རྟག་པ་བྱས་པའི་ཁྱབ་བྱེད་ཡིན་པས་ན་རྒྱུ་མཚན་ཡིན་ནོ། ། དུ་བ་དང་བྱས་པ་ཡང་ཁྱབ་བྱའི་སེམས་ཏེ་རྟགས་འཛིན་རྒྱུ་ཡིན་ལ་རྟགས་འཛིན་དེའང་བསྒྲུབ་བྱ་དེ་རྟོགས་པའི་བློ་རྗེས་དཔག་གི་རྒྱུ་ཡིན་ནོ། གཉིས་པ་དགག་རྟགས་ཀྱི་འབྲེལ་བ་བསྟན་པ་ལ་གསུམ་སྟེ། མ་དམིགས་པའི་རྟགས་ཡང་དག་དང༌། དེ་ལྟར་སྣང་དང༌། འགལ་བ་རྟགས་སུ་སྦྱར་བའི་ཡུལ་བསྟན་པའོ། ། དང་པོ་ལ་གཉིས་ལས་དགག་པ་ཐམས་ཅད་མ་དམིགས་པ་ལས་གྲུབ་བའི་འཐད་པ་ནི། དགག་པ་ཉིད་ནི་ཅེས་པ་སྟེ་དགག་པ་སྟེ་མེད་པའི་དོན་དང་ཐ་སྙད་ནི་མ་དམིགས་པ་ཁོ་ན་ལས་འགྲུབ་པ་ཡིན་ལ་རྟགས་མ་དམིགས་པ་གྲུབ་ཙམ་དང་མེད་པ་རང་ཆས་སུ་འབྲེལ་བ་ཡིན་པའི་ཕྱིར་བདག་གཅིག་པའི་འབྲེལ་བ་ཡིན་ནོ། ། ཐམས་ཅད་དུ་ཅེས་པ་ནི་འགལ་བ་རྟགས་སུ་བཀོད་པའི་ཚེའང་མེད་པ་ནི་མ་དམིགས་པ་ལས་གྲུབ་པ་ཡིན་ནོ་ཞེས་པའི་དོན་ཏོ། ། དེ་ཅིའི་ཕྱིར་ཞེ་ན། བུམ་པ་ལ་སོགས་པ་ཡོད་པར་འཇོག་པའི་རྒྱུ་མཚན་དེ་དག་ཚད་མས་གྲུབ་བའི་ཕྱིར་ཡོད་པ་ཡིན་ནོ་ཞེས་སྨྲ་ན།

འོ་ན་དོན་གྱི་ཤུགས་ཀྱིས་བཟློག་པ་སྟེ་སྣང་རུང་གི་བུམ་པ་མ་དམིགས་པ་ཉིད་ལས་དེ་མེད་པར་འཇོག་དགོས་ཏེ། དངོས་འགལ་གཅིག་གི་མཚན་ཉིད་བཀག་པ་གཅིག་གི་མཚན་ཉིད་ཡིན་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་བ་ལ་ལྔ་ལས། དང་པོ་འགལ་བ་རྟགས་སུ་བཀོད་ཀྱང་མ་དམིགས་པ་འཕེན་པར་བསྟན་པ་ནི། གལ་ཏེ་དགག་པ་ཐམས་ཅད་མ་དམིགས་པས་བྱེད་པར་མི་རིགས་ཏེ་གྲངས་རེག་འགོག་པ་ལ་མེ་རྟགས་སུ་བཀོད་པ་དང༌། སྤུ་ལོང་གི་བྱེ་བྲག་འགོག་པ་ལ་དེའི་རྒྱུ་གྲང་རེག་དང་འགལ་བའི་མེ་རྟགས་སུ་བཀོད་པའང་མཐོང་པའི་ཕྱིར་རོ་ཞེ་ན། འགལ་བ་རྟགས་སུ་བཀོད་པ་དེའང་དགག་བྱ་གྲང་རེག་ལ་སོགས་པ་དེའི་ཚད་མ་ཉིད་མེད་པ་འཕེལ་བར་བྱེད་པ་ཡིན་ནོ། ། གཉིས་པ་མི་འཕེལ་ན་ཧ་ཅང་ཐལ་བ་ནི་འགལ་བ་དེས་གཞན་དུ་སྟེ་དགག་བྱ་ལ་དམིགས་པའི་ཚད་མས་འགོག་ན་འགའ་ཞིག་ཏུ་དངོས་པོ་གཅིག་ཡོད་པར་བརྗོད་པས་དགག་བྱ་གཞན་མེད་བར་གང་ལས་རྟོགས་ཏེ་དགག་བྱ་ལ་དམིགས་པའི་ཚད་མ་མ་བཀག་པའི་ཕྱིར་རོ། ། གསུམ་པ་དེའི་ཉེས་སྤོང་གི་ལན་འགོག་པའི་བརྒལ་ལན་གྱི་ཕྲེང་བ་ནི། གལ་ཏེ་དགག་བྱའི་དམིགས་པ་བཀག་པས་དགག་བྱ་འགོག་པ་མ་ཡིན་གྱི་རྟགས་དང་དགག་བྱ་གཉིས་འགལ་བའི་ཕྱིར་མེས་གྲང་རེག་འགོག་པ་ཡིན་ནོ་ཞེ་ན། འོ་ན་མེ་དང་གྲང་རེག་གཉིས་འགལ་བ་དེ་ཉིད་ཀྱང་ཚད་མ་ཅིས་འགྲུབ། ཚད་མས་མ་གྲུབ་ན་འགལ་བ་རྟགས་སུ་སྦྱར་བ་མི་འཐད་པའི་ཕྱིར་རོ། ། གལ་ཏེ་ཚ་གྲངས་གཉིས་ལྷན་གཅིག་མི་གནས་པའི་ཕྱིར་དེ་དང་འགལ་བར་རྟོགས་སོ་ཞེ་ན། འོ་ན་དེ་གཉིས་ལྷན་གཅིག་ཏུ་གནས་པ་དེའང་ཚད་མ་གང་ལས་ཤེས་པར་འདོད། མ་ཤེས་ན་ལྷན་གཅིག་མི་གནས་པའི་ཐ་སྙད་བྱར་མི་རུང་ངོ། ། གལ་ཏེ་གྲང་རེག་རྒྱུ་མ་གཏུགས་པར་འབྱུང་བའི་ཚེ་ཚ་རེག་སྟོབས་ལྡན་དང་ཉེ་བའི་སྟོབས་ཀྱིས་མེ་ཡོད་པའི་སར་སྣང་རུང་བའི་གྲང་རེག་དེ་མཐོང་བ་མེད་པའི་ཕྱིར། དེ་གཉིས་ལྷན་གཅིག་མི་གནས་པར་གྲུབ་བོ་ཞེ་ན། ཁྱེད་ལ་དེས་མི་འགྲུབ་སྟེ་སྣང་རུང་མ་དམིགས་པ་དེ་ནི་ཁྱོད་ཚད་མ་མ་ཡིན་པར་འདོད་པའི་ཕྱིར་རོ།

། དེ་ཚད་མ་ཡིན་ན་ཡང་ཁོ་བོ་ཅག་གི་འདོད་པ་གྲུབ་བོ། ། བཞི་བ་དོན་བསྡུ་བ་ནི་དགག་བྱའི་ཡུལ་ཅན་མ་བཀག་ན་དགག་པ་མི་འགྲུབ་པ་དེའི་ཕྱིར་བུམ་པ་མ་དམིགས་པ་ཅེས་པ་ལྟ་བུ་རང་སྒྲས་བརྗོད་ན་དགག་བྱ་དེ་ཉིད་མེད་པའི་སྒྲུབ་བྱེད་ཡིན་ལ་ཡང་ཅེས་པ་སྒྲུབ་པའི་སྒྲ་བརྗོད་ཡང་སྒྲུབ་བྱེད་ཡིན་ཅེས་པའོ། ། ཡང་ན་རྒྱན་ལས། མེ་ལ་སོགས་པ་འགལ་བ་རང་གི་སྒྲས་བརྗོད་ན་ཡང་དགག་བྱའི་དམིགས་པ་དེ་ཉིད་མེད་པའི་སྒྲུབ་བྱེད་ཡིན་ཏེ་འགལ་བར་ངེས་པ་དེ་ལ་རག་ལས་པའི་ཕྱིར་རོ། ། དེས་ན་དགག་པ་གང་ལ་མ་དམིགས་པ་དེ་ནི་ཚད་མིན་དུ་འདོད་པའི་རྒོལ་བ་དེས་འགལ་ཡང་དགག་པ་ལ་ཚད་མིན་དུ་འདོད་དགོས་ཏེ་མི་དམིགས་པ་མེད་ན་འགལ་བ་མི་འགྲུབ་པའི་ཕྱིར་རོ། ། མ་དམིགས་པ་དང་འགལ་བ་གཉིས་ཀས་དགག་པ་མི་འགྲུབ་ན་ཡུལ་དུས་རྣམ་པ་ཀུན་ཏུ་འགའ་ཞིག་མེད་དོ་ཞེས་དགག་པ་བརྗོད་དུ་མི་རུང་སྟེ་དེ་གཉིས་ལས་གཞན་དུ་དགག་བྱ་འགོག་པའི་ཐབས་མེད་པའི་ཕྱིར་རོ། ། ལྔ་པ་དེས་འགལ་འབྲས་དམིགས་པའང་གོ་བྱེད་དུ་བསྟན་པ་ནི། རང་བཞིན་འགལ་དམིགས་ལ་སོགས་པ་གོ་བྱེད་ཡིན་པར་བསྟན་པ་དེས་ནི་འགལ་བའི་འབྲས་བུ་དམིགས་པའང་གོ་བྱེད་དུ་བསྟན་པ་ཡིན་ཏེ་དཔེར་ན་འདི་ན་གྲངས་བའི་རེག་པ་མེད་དེ་དུ་བ་འདུག་པའི་ཕྱིར་རོ་ཞེས་བྱ་བ་ལྟ་བུའོ། ། འདི་ཡང་དུ་བས་མེ་བསྒྲུབ་པ་ནི་དོན་སྒྲུབ་ཡིན་ལ་མེས་གྲང་རེག་འགོག་པ་ནི་ཐ་སྙད་སྒྲུབ་ཡིན་ཏེ་དུ་བའི་སྒྲུབ་བྱ་མེ་ནི་དྲོ་བའི་རེག་པ་ཡིན་ལ་དེ་ནམ་གྲུབ་པ་ན་གྲང་རེག་མེད་པའི་དོན་གྲུབ་པའི་ཕྱིར་ཏེ། འབྲས་འགྱུར་དུ་བས་མེ་འགྲུབ་ཅིང༌། ། གྲང་མེད་སྔར་བཤད་ཚུལ་གྱིས་འགྲུབ། ། གཞན་དུ་གྲང་མེད་མི་འགྲུབ་པས། ། དེ་ཡང་བརྒྱུད་ནས་མེད་པ་འགྲུབ། ། ཅེས་པ་ལྟར་རོ། ། དེ་བཞིན་དུ་མེས་གྲང་རེག་འགོག་པ་ཡང་མེའི་གཟུགས་ལས་མེའི་རེག་བྱ་དཔོག་ལ་མེའི་རེག་བྱས་གྲང་རེག་འགོག་པའང་ཐ་སྙད་སྒྲུབ་ཡིན་ནོ། ། འདི་གཉིས་ཀ་ཡང་ཕྱོགས་ཆོས་རྗེས་དཔག་གིས་གྲུབ་པའི་རྗེས་དཔག་ཡིན་ཏེ་འདི་ན་གྲང་བའི་རེག་པ་མེད་པའི་ཐ་སྙད་དུ་བྱས་ཏེ་དྲོ་བའི་རེག་པ་ཡོད་པའི་ཕྱིར་རོ།

། ཅེས་པ་ནི་རྩ་བའི་རྟགས་སོ། ། འདིའི་ཕྱོགས་ཆོས་ནི་འགལ་འབྲེལ་དམིགས་པའི་སྐབས་སུ་དུ་བའི་དྲོ་རེག་བསྒྲུབ་ལ་རང་བཞིན་འགལ་དམིགས་ཀྱི་སྐབས་སུ་ཚོགས་པ་གཅིག་པའི་མེའི་གཟུགས་ལས་དྲཽ་རེག་བསྒྲུབ་པ་ཡིན་ནོ། ། འགལ་ཁྱབ་དམིགས་པའང་དེ་ལྟར་ཤེས་པར་བྱའོ། ། དེས་ན་མ་དམིགས་པའི་རྟགས་ཀུན་ལ་སྦྱོར་བ་འགོད་པའི་ཚེ་སྒྲུབ་པ་རྟགས་སུ་འགོད་པ་དང༌། དགག་པ་རྟགས་སུ་འགོད་པ་དང༌། དེ་དག་གི་ནང་སེལ་རྟགས་སུ་འགོད་པ་ཐ་དད་པ་ཙམ་ཡིན་གྱི་དགག་བྱའི་དམིགས་པ་འགོག་པའི་དོན་ལ་ཐམས་ཅད་ཐ་དད་མེད་པ་ཡིན་ཏེ། དགག་རྟགས་ཐམས་ཅད་ཀྱིས་དངོས་དང་བརྒྱུད་པས་དགག་བྱའི་ཡུལ་ཅན་མ་བཀག་ན་དགག་བྱ་མེད་པར་མི་འགྲུབ་པའི་ཕྱིར་རོ། ། གཉིས་པ་མ་དམིགས་པའི་རྟགས་ལྟར་སྣང་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ནི་འགལ་དང་ཅེས་པ་ལ་སོགས་པ་སྟེ། དེ་ནི་ཅེས་པ་ཡང་བླངས་ཏེ་གྲང་རེག་ལ་སོགས་པ་དེ་ནི་འགོག་པ་ལ་སྒྲུབ་པ་རྟགས་སུ་བཀོད་པའི་ཚེ་དགག་བྱ་དང་འགལ་བ་གྲུབ་པ་མེད་པ་དང༌། དགག་པ་རྟགས་སུ་བཀོད་པའི་ཚེ་ཐབས་བཅས་པ་སྟེ་དགག་བྱའི་རྒྱུ་དང་ཁྱབ་བྱེད་དང་འབྲས་བུ་བཀག་པ་མེད་པར་འགའ་ཞིག་གྲུབ་པ་དང་བཀག་པ་ཙམ་གྱིས་དགག་པ་གྲུབ་པར་སྨྲས་ན་མི་རིགས་ཏེ་འཁྲུལ་བའི་ཕྱིར་རོ། ། གཉིས་པ་ལ་གསུམ་ལས་དེ་ལྟར་སྣང་གི་དཔེ་ནི་སྨྲ་བ་དང་སོགས་པ་སྟེ་སྐྱེས་བུ་དང་དབང་པོ་དང་ལྡན་པ་ལ་སོགས་པས་སྐྱེས་བུ་འགའ་ཞིག་ཀུན་མཁྱེན་མ་ཡིན་པར་བསྒྲུབ་པ་དང༌། ཡང་རྟགས་དེ་དག་མི་འགའ་ཞིག་ལ་འཇིག་རྟེན་གཞན་མེད་པ་དང་སོགས་པ་སྟེ་ལྷ་དང་དམྱལ་བ་ལ་སོགས་པ་མེད་པར་སྒྲུབ་པ་ལྟ་བུ་ནི་སྒྲུབ་པ་རྟགས་སུ་བཀོད་པའི་ཚེ་མ་གྲུབ་བའི་དཔེ་ཡིན་ནོ། ། ཡང་ཐམས་ཅད་མཁྱེན་པ་དང་འཇིག་རྟེན་གཞན་ལ་སོགས་པ་མེད་པ་མ་ཡིན་ཏེ་མ་དམིགས་པའི་ཕྱིར་རོ། ། ཞེས་པ་ནི་དགག་རྟགས་སུ་བཀོདཔའི་ཚེ་འབྲེལ་ཡུལ་མ་ཁེགས་པའི་ལྟར་སྣང་གི་དཔེའོ།

། གཉིས་པ་དེ་ལྟར་སྣང་དུ་བསྒྲུབ་པ་ནི༌། དབང་པོ་ལས་འདས་པ་སྟེ་ཀུན་མཁྱེན་ལ་སོགས་པ་ཤིན་ཏུ་ལྐོག་གྱུར་གྱི་དོན་རྣམས་ལ་སྨྲ་བ་ལ་སོགས་པའི་རྟགས་ལ་འགལ་བ་གཉིས་ཀ་ཚད་མས་གྲུབ་པ་མེད་པའི་ཕྱིར་རོ། ། འདི་ལྟར་སྣང་བ་གསལ་བ་དང་རྒྱ་ཆེ་བར་འཕེལ་ན་མུན་པ་འགྲིབ་པ་བཞིནདུ་ཤེས་རབ་ཀྱིས་རྟོགས་པ་གསལ་བ་དང་རྒྱ་ཆེ་བར་རིམ་གྱིས་འཕེལ་བའི་ཚེ་སྨྲ་བ་རིམ་གྱྀས་འགྲིབ་པར་མཐོང་ན་སྨྲ་བས་ཀུན་མཁྱེན་དགག་ནུས་ཀྱང་དེ་མ་གྲུབ་པའི་ཕྱིར་རོ། ། ཅིའི་ཕྱིར་ཞེ་ན་ཐ་མལ་བའི་ཚེ་རྗོད་འདོད་ཙམ་ལས་ཚིག་འཇུག་པ་མཐོང་བའི་ཕྱིར་དང༌། བློ་ལེགས་པར་སྦྱངས་པའི་ཚེ་སྨྲ་བ་མཁས་པར་འགྱུར་བ་མཐོང་བའི་ཕྱིར་རོ། ། གལ་ཏེ་སྨྲ་བ་དང་ཀུན་མཁྱེན་ལ་ལྷན་གཅིག་མི་གནས་པའི་འགལ་བར་མ་གྲུབ་ཀྱང་ཕན་ཚུན་སྤངས་འགལ་གྲུབ་སྟེ་ངག་དང་སེམས་ངོ་བོ་ཐ་དད་པའི་ཕྱིར་རོ་ཞེ་ན། ཐ་དད་པ་ཙམ་གཅིག་གིས་གཅིག་དགག་མི་ནུས་ཏེ་བུམ་པ་དང་སྣམ་བུ་བཞིན་ནོ།

 ། དེས་ན་ཆོས་ཅན་སྐྱེས་བུ་གཅིག་ལ་སྨྲ་བ་པོ་ཡང་ཡིན་ལ་ཐམས་ཅད་རིག་པའང་ཡིན་པ་ལ་གནོད་བྱ་གནོད་བྱེད་གང་ཞེས་པ་དེ་གཉིས་ལ་བྱས་པ་དང་རྟག་པ་ལྟ་བུའི་ཕན་ཚུན་སྤངས་འགལ་གྲུབ་བ་མེད་པའི་ཕྱིར་རོ། ། ཞེས་པའི་དོན་ཏོ། ། དེ་དག་ལ་གནོད་བྱ་གནོད་བྱེད་མེད་པར་མ་གྲུབ་སྟེ་ཚིག་ཁྱད་པར་ཅན་ནི་ཀུན་མཁྱེན་དང་འགལ་བ་ཡིན་ཏེ་སྔ་ཕྱི་གཅིག་ཏུ་བསྲེ་བའི་ལོག་ཤེས་དང་བརྗོད་འདོད་ཀྱི་རྟོག་པ་ལ་མི་འཁྲུལ་བའི་ཕྱིར་རོ་ཞེ་ན། དེའི་ལན་ལ་མདོ་སྡཻ་བ་ན་རེ་ཐུབ་པ་ལ་སྔ་ཕྱི་གཅིག་ཏུ་བསྲེ་བའི་ལོག་ཤེས་མེད་དེ། དུས་གསུམ་སྣང་བ་མེད་བའི་ཕྱིར་རོ། ། རྗོད་འདོད་ཡོད་ཀྱང་རྟོགས་པར་མི་འགྱུར་ཏེ་རྗོད་འདོད་འཇུག་པའི་ཡུལ་ཤིན་ཏུ་གསལ་པར་རྟོགས་པའི་ཕྱིར་རོ་ཞེས་ཟེར་ རོ། ། དེ་སྐད་དུའང༌། རྒྱན་ དོན་ཀུན་གསལ་བ་ཉིད་དུ་ནི། ། ཤེས་ཀྱང་རྗོད་འདོད་འཇུག་འཇུག་སྟེ། ། ཞེས་སོ། ། སེམས་ཙམ་པ་ན་རེ་ཚིག་གིས་རྗོད་འདོད་དཔག་མི་ནུས་ཏེ་རྗོད་འདོད་མེད་ཀྱང་སྔོན་གོམས་པའི་ཤུགས་ཀྱིས་ཚིག་འབྱུང་བའི་ཕྱིར་རོ། ། དེ་ལྟ་མ་ཡིན་ན་ཡིད་གཞན་དུ་གཡེངས་བའི་ཚེ་གཞུང་གོམས་པས་གདོན་པ་ལ་སོགས་པ་མི་སྲིད་པར་ཐལ་ཅེས་ཟེར་རོ། ། དེ་སྐད་དུའང༌། རྒྱན་ གོམས་ཕྱིར་དེ་ལ་བརྗོད་པ་ནི། ། གང་ལས་མེད་པར་འགྱུར་བ་ཡིན། ། ཞེས་པ་ཐུབ་པ་ལ་རྗོད་འདོད་ཡོད་པས་ཚིག་སྨྲ་བ་ཡོད་པའམ་དེ་མེད་ཀྱང་གོམས་པའི་ཤུགས་ཀྱིས་སྨྲ་བས་དེས་དེ་དཔོག་མི་ནུས་པ་ཡིན་ནོ། ། གསུམ་པ་ཉེས་སྤོང་གི་ལན་དགག་པ་ནི། གལ་ཏེ་སྨྲ་བ་ལ་སོགས་པའི་སྒྲུབ་པ་རྟགས་སུ་བཀོད་པས་ཀུན་མཁྱེན་མི་ཁེགས་ཀྱང་སྨྲ་བ་པོ་ལ་ཐམས་ཅད་མཁྱེན་པ་དེ་འདྲ་མི་དམིགས་པའི་ཕྱིར་ཁེགས་སོ་ཞེ་ན། འོ་ན་མ་དམིགས་པ་དེ་ཉིད་དང་པོ་ནས་ཀུན་མཁྱེན་མ་ཡིན་པའི་སྒྲུབ་བྱེད་དུ་རྗོད་པས་ཆོག་མོད་སྨྲ་བ་ལ་སོགས་པ་བཀོད་པས་ཅི་ཞིག་བྱ་སྟེ་དེ་འགོག་པ་མཐར་མ་དམིགས་པ་ལ་ཐུག་པའི་ཕྱིར་རོ། ། འོ་ན་མ་དམིགས་པས་ཀུན་མཁྱེན་ཁེགས་སམ་ཞེ་ན་མ་ཡིན་ཏེ་མི་དམིགས་ཞེས་པ་རྐང་པ་གཉིས་སོ།

། གསུམ་པ་མཇུག་བསྡུ་བ་ནི། དེས་ན་ཀུན་མཁྱེན་ལ་སོགས་པ་ཚད་མ་གཉིས་ཀྱི་ཡུལ་ལས་ནི་འདས་ལ་འཇིག་རྟེན་ལས་མ་འདས་པའི་ཡེ་ཤེས་ཀྱང་ད་ལྟ་མེད་པ་དེའི་ཕྱིར་ཅེས་པའི་རྐང་པ་གཉིས་ཏེ། འགའ་ཞིག་དོན་ཐམས་ཅད་ཤེས་པའི་བློ་ཡོད་མེད་ལ་སོགས་པ་ཐེ་ཚོམ་ཟ་ཞེས་པའི་དོན་ཏོ། ། གསུམ་པ་འགལ་བ་རྟགས་སུ་སྦྱར་བའི་ཡུལ་ནི་འགལ་ཏེ་དེ་ཡང་འགལ་བ་རྟགས་སུ་བཀོད་པ་དེའང་རྟགས་དང་དགག་བྱའི་ཆོས་ཐ་དད་པ་ལ་སྦྱོར་བའང་ཡོད་དེ་དཔེར་ན་འགལ་ཞིག་ཏུ་ཁ་བ་མེད་པར་སྒྲུབ་པ་ལ་མེ་རྟགས་སུ་བཀོད་པ་ལྟ་བུ་ནི་ལྷན་གཅིག་གནས་པའི་འགལ་བ་ལ་བརྟེན་པ་ཡིན་ཏེ། མ་ཚང་མེད་རྒྱུ་ཅན་གཅིག་དེ་ལས་གཞན། ཡོད་ན་གང་ཚེ་འབྱུང་བ་མི་འགྱུར་བ། ། དེ་གཉིས་འགལ་བ་ཉིད་ནི་ཡིན་པ་དེ། མེ་དང་གྲང་བའི་བདག་ཉིད་ལ་མཐོང་ངོ༌། ། ཞེས་པ་ལྟ་བུའོ། ། འགའ་ཞིག་ཏུ་རྟགས་དང་དགག་བྱའི་ཆོས་ཐ་དད་མེད་པ་ལའང་རབ་ཏུ་སྦྱོར་ཏེ་གྲངས་ཅན་གྱིས་ས་བོན་ལས་མྱུ་གུ་ཡོད་པ་སྐྱེའོ་ཞེས་ཁས་བླངས་པ་ལ་འོ་ན་མྱུ་གུ་སྐྱེ་བར་མི་འཐད་དེ་ཡོད་པས་སྐྱེ་བ་ལ་གནོད་པ་བཞིན་ཞེས་པ་ནི་ཕན་ཚུན་སྤངས་འགལ་ལ་བརྟེན་པའོ། ། འདི་ཡང་མྱུ་གུའི་འདག་ཉིད་ཐམས་ཅད་དམ་ཆ་ཤས་འགའ་ཞིག་སྔར་མ་གྲུབ་ན་དེ་ཡོད་པ་མི་འཐད་ལ་གྲུབ་ནའང་ད་ གདོད་རྒྱུ་ལས་སྐྱེ་བར་མི་འཐད་དེ་གྲུབ་ཟིན་རྒྱུ་ལ་རག་མ་ལས་པའི་ཕྱིར་རོ། ། གལ་ཏེ་ས་བོན་གྱི་དུས་ན་མྱུ་གུའི་ངོ་བོ་གྲུབ་པས་དེ་རྒྱུ་ལ་ལྟོས་པ་ཡིན་ནོ་ཞེ་ན། འོ་ན་མྱུ་གུ་ སྦྱོད་འཇུག་ གསལ་བ་སྔར་མེད་སྐྱེ་བ་ནི། ཁྱོད་མི་འདོད་ཀྱང་གནས་པ་ཉིད། ། ཅེས་པའི་སྐྱོན་དུ་འགྱུར་རོ། ། གལ་ཏེ་སྐྱེ་བ་དང་ཡོད་པ་འགལ་ན་ཐ་དད་མེད་པ་མི་རུང་སྟེ་བྱས་པ་དང་རྟག་པ་བཞིན་ནོ། ། དེ་གཉིས་ཐ་དད་མེད་ནའང་འགལ་བར་མི་རུང་སྟེ་བྱས་པ་དང་མི་རྟག་པ་བཞིན་ཞེ་ན། འདི་གྲངས་ཅན་གྱིས་ས་བོན་གྱི་སྟེང་ན་དེ་གཉིས་ཐ་དད་མེད་པར་ཁས་བླངས་པ་ལ་བརྟེན་ནས་དེ་སྐད་དུ་བརྗོད་པ་ཡིན་ནོ།

། གསུམ་པ་སྒྲོ་བཏགས་སུ་མི་རུང་བ་ལ་གཉིས་ལས། ། དང་པོ་དེ་རྟགས་སུ་མི་རུང་བའི་རྒྱུ་མཚན་ནི། ཇི་ལྟར་ཞེས་པ་སྟེ་ཆོས་དངོས་པོ་སྒྲུབ་ན་རྟགས་ཀྱང་དངོས་པོར་གྱུར་བ་གཅིག་དགོས་ཏེ། དེ་དག་ལ་རང་བཞིན་འབྲེལ་བ་སྲིད་པའི་ཕྱིར་ཏེ་འབྲས་བུའི་དངོས་པོས་རྒྱུའི་དངོས་པོ་སྒྲུབ་པར་བྱེད་པའམ་ཁྱབ་བྱའི་དངོས་པོས་ཁྱབ་བྱེད་ཀྱི་དངོས་པོ་སྒྲུབ་པར་བྱེད་པ་ལྟ་བུའོ། ། དེ་བཞིན་དུ་དགག་པ་བྱེད་ནའང་འབྲེལ་ཡུལ་གྱི་དངོས་པོ་བཀག་པས་འབྲེལ་བ་ཅན་གྱི་དངོས་པོ་འགོག་པ་ཡིན་ཏེ་རྟགས་སྒྲོ་བཏགས་ཀྱི་དངོས་པོ་ལ་དགག་སྒྲུབ་མི་ནུས་པའི་ཕྱིར་རོ་ཞེས་པའི་དོན་ཏོ། ། གཉིས་པ་རྒྱུ་མཚན་ཅན་གྱི་དཔེ་ནི་གོ་བྱ་གོ་བྱེད་དངོས་པོ་ལ་གནས་པར་བསྟན་པ་འདིས་ནི་སྒྲ་ནི་རྟག་པའམ་མི་རྟག་པ་ཡིན་ཏེ་མི་མཐུན་པའི་ཕྱོགས་དང་མཐུན་པའི་ཕྱོགས་དག་ལས་གང་རུང་ཡིན་པའི་ཕྱིར་དང་སོགས་པ་སྟེ་མི་མཐུན་ཕྱོགས་མ་ཡིན་པའི་ཕྱིར་ཞེས་པ་ལ་སོགས་པ་རྟགས་ཡིན་པ་བསལ་བ་ཡིན་ཏེ་ ཅིའང་རུང་ལ་སྲིད་པའི་ཕྱིར་རོ། ། ཞེས་པ་རྟག་མི་རྟག་གང་རུང་གཅིག་དང་འབྲེལ་བ་མ་ངེས་པའི་ཕྱིར་རོ། ། ཞེས་པའོ། ། དེ་ཅིའི་ཕྱིར་ཞེ་ན། ཕྱོགས་གཉིས་ནི་སྐྱེས་བུའི་རྟོག་པས་སྦྱར་བའི་ཆོས་ཏེ་སྒྲོ་བཏགས་ཡིན་བའི་ཕྱིར་རོ། ། འདི་ལྟར་སྐྱེས་བུས་བུམ་པ་ལ་སོགས་པ་ཕྱོགས་སུ་བཟུང་ན་ནམ་མཁའ་ལ་སོགས་པ་ཕྱོགས་གཉིས་སུ་འགྱུར་གྱི་མ་བཟུང་ན་མི་འགྱུར་བའི་ཕྱིར་རོ། ། བཞི་པ་ལྡོག་པ་དངོས་པོ་ལ་གནས་པར་བསྟན་པ་ལ་གསུམ་སྟེ། རྒྱུ་དང་ཁྱབ་བྱེད་གཉིས་མ་དམིགས་པར་བསྟན་པ་དང༌། རང་བཞིན་མ་དམིགས་པ་བསྟན་པ་དང༌། རྟགས་ཀྱི་ཁྱད་པར་བསྟན་པའི་སྒོ་ནས་དེ་དག་གི་དོན་བསྡུ་བའོ། ། དང་པོ་ནི། ། དེ་བཞིན་དངོས་ཉིད་རང་ལྡོག་ན། ། དངོས་རྣམས་ལྡོག་པར་བྱེད་པ་ཡིན། ཞེས་བཤད་པ་དེ་ལའང་རྒྱུ་དང་མི་རྟག་པ་ལ་སོགས་པའི་ཁྱབ་པར་བྱེད་པའི་ཆོས་ལོག་ན་ཁྱབ་བྱ་འབྲས་བུ་དང་བྱས་པ་ལ་སོགས་པ་ལྡོག་པ་སྟེ་མེད་བའི་གོ་བྱེད་དུ་འདོད་དོ།

། ཅི་འབྲེལ་བ་དོན་ལ་ཡོད་པ་ཙམ་གྱིས་གོ་བྱེད་དུ་འགྱུར་འམ་ཞེ་ན། མ་ཡིན་ཏེ་འབྲས་བུ་དང་རང་བཞིན་གྱི་རྟགས་རང་རང་གི་ལྡོག་པ་རྒྱུ་འབྲས་སུ་དང་བདག་གཅིག་པའི་འབྲེལ་བ་ངེས་བྱེད་ཀྱི་ཚད་མ་རྣམ་པ་འགའ་ཡོངས་སུ་བཅད་པའམ་ཡུལ་འགའ་ཞིག་ཏུ་ཚད་མ་ཡོངས་སུ་བཅད་པའི་ཚེ་ན་གོ་བྱེད་དུ་འགྱུར་རོ། ། གཉིས་པ་ནི་རང་བཞིན་མི་དམིགས་པའང་མེད་བའི་གོ་བྱེད་མ་ཡིན་ནམ་ཞེ་ན༑ འདི་ལ་དོན་དམ་པར་གོ་བྱེད་མེད་དེ་སྣང་རུང་གི་བུམ་པ་འཛིན་པའི་ཚད་མ་མེད་པ་དེ་ཉིད་བུམ་པ་མེད་པའི་ཐ་སྙད་ཀྱི་དོན་ཡིན་ལ་དེ་གནག་རྫི་མོ་དང་བུད་མེད་ཀྱི་བར་ལའང་སྔོན་དུ་གྲུབ་ཟིན་བའི་ཕྱིར་རོ། ། འོ་ན་ཅིའི་དོན་དུ་བཀོད་ཞེ་ན༑ མེད་པའི་ཐ་སྙད་ཀྱི་ཡུལ་གྲུབ་ཀྱང་ཐ་སྙད་མ་གྲུབ་པའི་གངས་ཅན་ལ་སོགས་པ་ཤིན་ཏུ་རྨོངས་པའི་དོན་དུ་བཀོད་པ་ཡིན་ནོ། ། གལ་ཏེ་སྣང་རུང་མ་མཐོང་ཡང་མེད་པ་མི་འགྲུབ་ན་གཙོ་བོ་དང་སྐྱེས་བུ་ཡང་ཐ་དད་དུ་མི་འགྲུབ་པར་འགྱུར་ཏེ། དེ་དག་ཐ་དད་དུ་འཇོག་པའི་རྒྱུ་ཡང་གཅིག་ལ་གཅིག་གི་རང་བཞིན་མ་དམིགས་པ་ལས་གཞན་མེད་པའི་ཕྱིར་རོ། ། གསུམ་པ་ནི་རྒྱུ་དང་ཁྱབ་པར་བྱེད་པ་དང་རང་བཞིན་མ་དམིགས་པ་སྟེ་གསུམ་པོ་འདི་ཙམ་ཞིག་མེད་པ་དང་དེའི་ཐ་སྙད་སྒྲུབ་པ་ལ་ངེས་པའི་འབྲས་བུ་ཅན་ཡིན་གྱི་འབྲེལ་ཡུལ་མ་བཀག་པ་ནི་རྟགས་མ་ཡིན་ནོ། ། དེ་འབྲེལ་ཡུལ་ཡིན་ཡང་སྣང་དུ་མི་རུང་བ་བཀག་པས་རྟགས་སུ་མི་རུང་བས་སྣང་བར་འདོད་པ་ལ་དམིགས་པས་ཁྱབ་བའི་རྒྱུའམ་རང་བཞིན་སྣང་བ་སྟེ་མཐོང་བ་མེད་ན་གཏན་ཚིགས་ཡིན་ནོ། དེས་ན་རྟགས་ཀྱིས་མི་རྟག་པའི་དངོས་པོ་དེ་ཉིད་རྟོག་པ་ལ་སྣང་བ་དེ་ལྟར་གྲུབ་པའི་སྒོ་ནས་བསྒྲུབས་བའི་ཕྱིར་དངོས་པོའི་ཆོས་ཡིན་ནོ། ། གཉིས་པ་སྐབས་སུ་བབ་བའི་ལན་ལ་གསུམ་སྟེ། ཐེ་ཆེན་གྱི་མི་རྟག་པའི་རང་བཞིན་རྟོགས་ཚུལ་དང་བཅས་པ་དང༌། ཉན་ཐོས་ཀྱི་ལུགས་ཀྱི་མི་རྟག་པ་སྒྲུབ་བྱེད་དང་བཅས་པ་དང༌། རིགས་པ་ཅན་གྱི་མི་རྟག་པ་དགག་པའོ།

། དང་པོ་ལ་གཉིས་ལས། དང་པོ་རྗེས་དཔག་གིས་རྟོགས་པའི་ཚུལ་ནི་ཁ་དོག་སྦྱི་ལ་སྦྱོར་ཕྱིར་རོ། ། ཞེས་པ་མི་འཐད་དེ་མིག་གིས་མཐོང་བའི་ཁ་དོག་འདི་མི་རྟག་པ་ཡིན་ནོ། ། ཞེས་བརྗོད་བའི་ཕྱིར་རོ་ཞེ་ན། རྗེས་སུ་དཔག་པས་མི་རྟག་པ་དང་མི་ལ་སོགས་འཛིན་པ་ལ་ཁ་དོག་གི་སྤྱི་ལ་མི་རྟག་བའི་སྤྱི་ཡིད་ཀྱིས་སྦྱར་ནས་འཛིན་པའི་ཚུལ་འདིར་འདོད་པས་སྐྱོན་མེད་དོ། ། གཉིས་པ་མངོན་སུམ་གྱིས་རྟོགས་པའི་ཚུལ་ལ་གསུམ་སྟེ། འཁྲུལ་པའི་རྒྱུ་མཚན་མེད་ན་མངོན་སུམ་གྱིས་གྲུབ་པ་དང༌། ཡོད་ན་རྗེས་དཔག་གིས་གྲུབ་པ་དང༌། དེ་དག་ལ་རྩོད་པ་སྤང་བའོ། ། དང་པོ་ལ་གཉིས་ཏེ། མངོན་སུམ་གྱིས་གྲུབ་པའི་རྒྱུ་མཚན་དང༌། དེ་ལ་རྩོད་པ་སྤང་བའོ། ། དང་པོ་ནི། གཞན་དུ་ཅེས་པ་རྗེས་དཔག་གིས་ཁ་དོག་མི་རྟག་པར་འཛིན་པ་ལས་གཞན་དུ་མངོན་སུམ་གྱིས་འཛིན་པའི་ཚེ་རང་མཚན་གྱི་ཁ་དོག་ལ་མི་རྟག་པར་སྦྱར་ནས་འཛིན་པ་ཡིན་ནོ། ། དེའང་ཁ་ཅིག་ཏུ་མར་མེ་ལ་སོགས་པའི་སྐད་ཅིག་ཐ་མ་མཐོང་བའི་ཚེ་ཡིན་གྱི་ཐམས་ཅད་ཀྱི་ཚེ་མ་ཡིན་ཏེ་འཁྲུལ་བའི་རྒྱུ་མཚན་ཡོད་པའི་ཕྱིར་རོ། ། གལ་ཏེ་ཁ་དོག་ལ་མི་རྟག་པ་ཉིད་དུ་འཛིན་པ་ནི་རྗེས་སུ་སྐྱེས་པའི་ངེས་ཤེས་ཡིན་ལ་དེས་སྤྱི་དང་རང་མཚན་འདྲེས་པ་འཛིན་པའི་ཕྱིར་ཚད་མ་གཞན་དུ་འགྱུར་རོ་ཞེ་ན། དེ་ཚད་མ་ཉིད་མ་ཡིན་ཏེ་མངོན་སུམ་གྱིས་བཟུང་བའི་ཁ་དོག་དང་མི་རྟག་པ་ལ་སོགས་པ་འཛིན་པའི་ཕྱིར་རོ། ། དེ་ཅིའི་ཕྱིར་ཞེ་ན། ངེས་ཤེས་ཀྱི་ཡུལ་དེ་ཡང་དབང་བོའི་མངོན་སུམ་ལས་ངེས་ཤེས་མ་སྐྱེས་པའི་སྔ་རོལ་དུ་གྲུབ་པའི་ཕྱིར་རོ། ། དེ་ཉིད་ཀྱང་མིག་གིས་མཐོང་བའི་ཁ་དོག་གི་དངོས་པོ་ལས་དེའི་མི་རྟག་པ་ཉིད་གཞན་དུ་གྲུབ་པ་མེད་པ་ཉིད་ཀྱིས་ཁ་དོག་གྲུབ་པ་དེ་ཉིད་མི་རྟག་པ་གྲུབ་པ་ཡིན་པའི་ཕྱིར་རོ། ། གལ་ཏེ་མི་རྟག་པ་དངོས་པོ་ལས་གཞན་དུ་ཡོད་ན་དངོས་པོ་རྟག་པར་འགྱུར་ལ་དེ་ཉིད་དང་གཞན་དུ་བརྗོད་དུ་མེད་པ་ཡིན་ནའང་དེ་ཉིད་དངོས་མེད་དུ་འགྱུར་ལ།

དེ་ལྟར་ན་དངོས་པོ་དང་བདག་ཉིད་མི་གཅིག་པར་འགྱུར་རོ།། གཉིས་པ་ལ་གཉིས་ལས། དང་པོ་མི་རྟག་པ་གཞན་དུ་ཐལ་བ་སྤང་བ་ནི། གལ་ཏེ་མི་རྟག་པ་དངོས་པོ་ལས་གཞན་དུ་མེད་པ་མི་འཐད་དེ་ཁ་དོག་གི་མི་རྟག་པ་ཞེས་དྲུག་པའི་སྒྲས་བརྗོད་པའི་ཕྱིར་དང༌། མི་རྟག་པ་དང་ཁ་དོག་ཉིད་ལ་སོགས་པ་ཐ་དད་མེད་པའང་མི་འཐད་དེ་ཆོས་དུ་མ་གཞི་གཅིག་ལ་ཚོགས་པའི་གཞི་མཐུན་འདོད་པའི་ཕྱིར་རོ་ཞེ་ན། རང་མཚན་དུ་མའི་དངོས་པོ་གྲུབ་པ་དང་གཞི་མཐུན་ལ་སོགས་པའི་སྒྲས་བརྗོད་བྱ་མིན་ཏེ། ཡིན་ན་ཧ་ཅང་ཐལ་བའི་ཕྱིར་རོ། ། འོ་ན་བརྗོད་བྱ་གང་ཡིན་ཞེ་ན་ཐོག་མ་མེད་པའི་བག་ཆགས་ལས་བྱུང་བའི་རྟོག་པས་བསྐྱེད་ཅིང་སྒྲོ་བཏགས་པའི་མི་རྟག་པ་ཉིད་ལ་སོགས་པའི་ཆོས་དུ་མ་རྣམས་སྒྲ་དེ་དག་གི་བརྗོད་བྱ་ཡིན་པས་སྒྲས་ཐ་དད་དུ་བརྗོད་ཀྱང་དོན་དེ་ལྟར་མི་འགྲུབ་ཅེས་པའོ། ། གཉིས་པ་སྤྱི་དབང་པོས་བཟུང་བ་མི་འཐད་པ་སྤང་བ་ནི། མི་རྟག་པ་ཉིད་སྤྱི་ཡིན་པའི་ཕྱིར་མངོན་སུམ་གྱི་ཡུལ་དུ་འགལ་ལོ་ཞེ་ན། མི་རྟག་པ་ཉིད་ལ་སོགས་པ་སྤྱིའི་རྟེན་སྒྲ་ལ་སོགས་པ་ཆོས་ཅན་མངོན་སུམ་གྱིས་གྲུབ་ན་སྤྱི་དེ་ཉིད་ཀྱང་གྲུབ་པ་ཡིན་ཏེ། སྤྱི་ནི་དོན་ལ་མེད་པ་ཐ་སྙད་ཙམ་ཡིན་ལ་དེའང་མཁས་པ་ཐ་སྙད་ཀྱི་ཡུལ་གྲུབ་པ་ཙམ་གྱིས་འགྲུབ་སྟེ། ནོག་ཤལ་གྲུབ་ན་བ་ལང་གི་ཐ་སྙད་འགྲུབ་པ་བཞིན་ནོ། ། གཉིས་པ་ཡོད་ན་རྗེས་དཔག་གིས་འགྲུབ་པ་ལ་གསུམ་སྟེ། དེས་ཇི་ལྟར་འགྲུབ་པའི་ཚུལ་དང༌། དེ་མཐོང་ཡང་མི་ངེས་པའི་རྒྱུ་མཚན་དང༌། མི་ངེས་པའི་དཔེ་བསྟན་པའོ། ། དང་པོ་ནི། ཡིད་མ་གོམས་པ་དང་འཁྲུལ་བའི་རྒྱུ་མཚན་ཡོད་པའི་ཚེ་ཁ་དོག་ལ་སོགས་པའི་ཆོས་ཅན་དེ་མི་རྟག་པ་ཉིད་ལ་སོགས་པའི་ཐ་སྙད་དུ་མ་གྲུབ་ན། སྔར་དཔེ་ལ་གྲུབ་པའི་ཚུལ་དེ་ལྟར་ཆོས་ཅན་དེ་ལ་མི་རྟག་པ་དེའི་ཐ་སྙད་རབ་ཏུ་གྲུབ་པར་བྱ་བའི་ཕྱིར་ཐ་སྙད་དེའི་རྒྱུ་མཚན་བསྟན་པའི་སྒོ་ནས་རྗེས་སུ་དཔོག་པ་ཡིན་ནོ། ། དེས་ན་རྟགས་ཐམས་ཅད་ཐ་སྙད་ཁོ་ན་སྒྲུབ་པར་བྱེད་པ་ཡིན་ཏེ་ལྡོག་པའམ་སྦྱི་སྒྲུབ་པར་བྱེད་པའི་ཕྱིར་རོ།

། གལ་ཏེ་འབྲས་རྟགས་མེ་ལ་སོགས་པའི་དངོས་པོ་སྒྲུབ་པ་ཡིན་ནོ་ཞེ་ན། འོ་ན་དེས་མེའི་ཁྱད་པར་མ་ལུས་པ་ཤེས་པར་འགྱུར་ལ་འདོད་ན་དེ་ལ་མངོན་སུམ་ལ་སོགས་པའི་ཚད་མ་གཞན་མི་འཇུག་པར་འགྱུར་ཏེ། གལ་ཏེ་དེར་ཡང་རྗེས་དཔག་གིས། ། དངོས་པོ་རབ་ཏུ་སྒྲུབ་བྱེད་ན། ། རྣམ་ཀུན་འགྲུབ་འགྱུར་དེ་ཉིད་ལ། ། ཚད་མ་གཞན་དག་འཇུག་མི་འགྱུར། ། ཞེས་པ་ལྟར་རོ། ། གཉིས་པ་ལ་གཉིས་ལས། དང་པོ་འཁྲུལ་བའི་རྒྱུ་མཚན་ནི། གལ་ཏེ་རྒྱན་ལས་མངོན་སུམ་གྱི་དངོས་པོའི་བདག་ཉིད་ཐམས་ཅད་བཟུང་བའི་ཕྱིར་མི་རྟག་པའང་བཟུང་བར་འགྱུར་ལ། དེ་ལྟར་ན་དེ་རྟགས་ལ་མ་ལྟོས་པར་འགྱུར་རོ་ཞེ་ན། བཟུང་ཡང་མི་རྟག་པ་ཉིད་ཀྱི་ཐ་སྙད་མ་གྲུབ་བའི་ཕྱིར་རྗེས་སུ་དཔོག་པ་ཡིན་ནོ། འོ་ན་མཐོང་ཡང་ཐ་སྙད་མ་ངེས་པའི་རྒྱུ་ནི་ཡིན་ཞེ་ན་འདྲ་བ་གཞན་ནི་ཞེས་པ་སྟེ། འོག་ཏུ་དབང་པོའི་སྐད་ཅིག་སྔ་ཕྱི་ཐ་དད་དུ་མཐོང་བ་མེད་པ་དང་འདྲ་བའི་ཕྱིར་རོ། ། དེ་ཅིའི་ཕྱིར་ཞེ་ན། དངོས་པོའི་སྐད་ཅིག་མ་མཐོང་བའི་གནས་སྐབས་ལ་ལར་ཡོངས་སུ་མི་ཤེས་ཏེ་སྔ་ཕྱི་ཐ་དད་དུ་མི་ངེས་པའི་ཕྱིར་རོ། ། དེ་ཉིད་ཀྱང་རྟོག་པ་འཁྲུལ་ནས་སྔ་ཕྱི་གཅིག་ཏུ་བཟུང་བའི་ཕྱིར་མི་རྟག་པའི་ཐ་སྙད་མ་གྲུབ་པ་ཡིན་ནོ། ། རྟོག་པ་འཁྲུལ་བའི་རྒྱུ་གང་ཡིན་ཞེ་ན། དངོས་པོའི་སྐད་ཅིག་སྔ་མ་དང་འདྲ་བའི་སྐད་ཅིག་ཕྱི་མ་གཞན་མཚམས་སྦྱོར་བ་ཡིན་པའི་ཕྱིར་འཁྲུལ་བ་ཡིན་ཏེ་དཔེར་ན་སྒོ་ང་སྔ་ཕྱི་གཉིས་མིག་གིས་ཐ་དད་མཐོང་ཡང་འདྲ་བའི་རྒྱུ་མཚན་གྱིས་རྟོག་པ་འཁྲུལ་ནས་གཅིག་ཏུ་བཟུང་བ་ཡིན་ནོ། ། གཉིས་པ་རྒྱུ་མཚན་དེ་བསྒྲུབ་པ་ནི་འདྲ་བ་གཞན་འབྱུང་བ་འཁྲུལ་བའི་རྒྱུར་ཅིས་འགྲུབ་ཅེ་ན་སྐད་ཅིག་ཐ་མ་མཐོང་བའི་ཚེ་འཇིག་པ་མངོན་སུམ་གྱིས་གྲུབ་པའི་ཕྱིར་རོ་ཞེས་སྟོན་པ་ནི། འདི་ལྟར་ཡོངས་སུ་གཅོད་པ་སྟེ་ངེས་པར་བྱེད་ཅེས་དྲང་ངོ༌། ། གང་ངེས་པར་བྱེད་ཅེ་ན། མར་མེ་དང་སྒྲ་ལ་སོགས་པ་རྣམས་ཀྱི་འཇིག་པའོ།

། མར་མེ་ལ་སོགས་པ་ཇི་ལྟ་བུ་ཞེ་ན་ཕྱིས་འབྱུང་བའི་རིགས་མཐུན་པའི་སྐད་ཅིག་གཞན་དང་འབྲེལ་བ་སྟེ་མཚམས་སྦྱོར་བ་མེད་པའོ། ། གང་གིས་ངེས་པར་བྱེད་ཅེ་ན་མཐོང་བ་སྟེ་དབང་པོ་ལ་སོགས་པའི་མངོན་སུམ་གྱྀས་སོ། ། གང་ཟག་འཕགས་པ་ཡིན་ནམ་ཞེ་ན་བྱིས་བའི་བར་གྱི་སྐྱེས་བོས་སོ། ། བྱིས་པས་རྗེས་དཔག་གིས་ངེས་པ་མ་ཡིན་ཏེ་རྟགས་ལ་ལྟོས་པ་མེད་པའི་ཕྱིར་རོ། ། གསུམ་པ་ལ་གསུམ་ལས། དང་པོ་ངོ་བོ་གཅིག་ཀྱང་འགའ་ཞིག་མི་ངེས་བའི་དཔེ་ནི། སྔོན་པོ་དང་སྐད་ཅིག་ངོ་བོ་གཅིག་པའི་ཕྱིར་དེས་མ་ངེས་ཆ་གཉིས་འགལ་ལོ་ཞེ་ན། མི་འགལ་ཏེ་རྒྱུ་ལ་ཡོད་པའི་འབྲས་བུ་སྐྱེད་པའི་ནུས་པ་ས་བོན་ལ་སོགས་པའི་རྒྱུའི་དངོས་པོའི་རང་བཞིན་དུ་ཡོད་པས་དེ་མཐོང་ཡང་རྨོངས་འགྱུར་ཞེས་སྦྱར་ཏེ་ནུས་པ་དེ་མི་ངེས་པ་བཞིན་ནོ། ། གལ་ཏེ་ནུས་པ་རྒྱུ་ལ་གཏན་མེད་པའམ་རྒྱུ་ལས་ཐ་དད་དུ་འགྱུར་ན་དེ་ལས་འབྲས་བུ་སྐྱེ་བ་མི་སྲིད་པར་ཐལ་བའི་ཕྱིར་རོ། ། མཐོང་ཡང་མི་ངེས་པའི་རྒྱུ་ཅི་ཡིན་ཞེ་ན།

 ངེས་གསལ་མེད་ཅེས་པ་རྟོག་པ་དེ་ལ་ནུས་པ་ཅན་དེ་ནུས་པ་མེད་པའི་དངོས་ཡོད་ངེས་པར་འབྱེད་པའི་རྒྱུ་མཚན་གསལ་བ་མེད་པའི་ཕྱིར་རོ། ། དེ་ཉིད་ཀྱང་རྒྱུ་དང་རྒྱུ་མ་ཡིན་པ་གཉིས་ཀ་ལ་འབྲས་བུ་དངོས་སུ་མཐོང་བ་མེད་པར་ཆོས་མཐུན་པའི་ཕྱིར་རོ། ། དེ་ཡང་རྒྱུ་ལ་ནུས་པ་ཡོད་ཀྱང་ནུས་པ་ཁྱད་པར་ཅན་དུ་མ་གྱུར་བའི་ཚེ་དེ་མ་ཐག་ཏུ་འབྲས་བུ་སྐྱེ་བ་མེད་པའི་ཕྱིར་རོ། ། གཉིས་པ་དེ་ལ་རྨོངས་ན་རྗེས་དཔག་འཇུག་པ་ནི་ངེས་པ་མི་སྐྱེ་བའི་རྒྱུ་འཁྲུལ་བ་དེ་ཉིད་བཟློག་པའི་ཆེད་དུ་ཞེས་པའི་རྐང་པ་གཉིས་སོ། ། གསུམ་པ་མ་རྨོངས་ན་མི་འཇུག་པ་ནི། བློ་གྲོས་ཆེན་པོ་ངེས་པ་སྐྱེ་བའི་འགལ་རྐྱེན་བློ་ཞན་པ་དང་བྲལ་ཞིང་མཐུན་རྐྱེན་གོམས་པ་གསལ་བ་ལ་སོགས་པ་ཡོད་ན་དངོས་པོ་མཐོང་བ་ཙམ་ཉིད་ལས་དེའི་ནུས་པ་དང་མི་རྟག་པ་ཉིད་ལ་སོགས་པ་རྣམ་པ་ཐམས་ཅད་ངེས་པར་བྱེད་པས་རྗེས་དཔག་གི་དོན་མེད་དེ་དངོས་པོ་དང་ཐ་སྙད་ཐམས་ཅད་མངོན་སུམ་ཉིད་ཀྱིས་གྲུབ་པའི་ཕྱིར་རོ། ། གོམས་པ་གསལ་བ་མེད་ཀྱང་འདྲ་བ་གཞན་འབྱུང་དང་བྲལ་ནའང་རྗེས་དཔག་དོན་མེད་པར་བཤད་ཟིན་ཏོ། ། དེས་ན་འཁྲུལ་བ་མེད་པའི་ཚེ་སྤྱིའི་རྟེན་གྲུབ་པ་ཉིད་ཀྱིས་སྤྱི་དེ་གྲུབ་པས་རྗེས་དཔག་དོན་མེད་ལ་འཁྲུལ་བ་ཡོད་པའི་ཚེ་རྟེན་གྲུབ་པས་རྗེས་དཔག་འཇུག་པ་ཡིན་ནོ། ། གསུམ་པ་རྩོད་པ་སྤང་བ་ལ་གཉིས་ལས། རྟོག་པས་ཀྱང་དུ་མར་མི་འཛིན་པར་ཐལ་བ་སྤང་བ་ནི། རྟོག་མེད་ཀྱིས་མི་རྟག་པ་ལ་སོགས་པ་གཅིག་ཏུ་མྱོང་ན་རྟོག་པས་ཀྱང་དེ་དག་གཅིག་ཏུ་ངེས་པར་འགྱུར་ཏེ། དེ་དེའི་རྗེས་སུ་འབྲང་བའི་ཕྱིར་རོ། ། གལ་ཏེ་མི་འབྲང་ན་རྟོག་མེད་ཀྱིས་སྔོན་པོར་མཐོང་ཡང་རྟོག་པས་དེ་སེར་པོར་ངེས་པར་འགྱུར་རོ་ཞེ་ན། རྟོག་པ་ཐམས་ཅད་མྱོང་བའི་རྗེས་སུ་འབྲང་བར་མ་གྲུབ་སྟེ་མིག་གིས་སྐད་ཅིག་དང་ཉ་ཕྱིས་མཐོང་ཡང་དེ་དག་ལ་རྟགས་དང་དངུལ་ཕོར་དུ་འཛིན་པ་བཞིན་ནོ། ། འོ་ན་རྒྱུ་གང་གིས་སྒྲ་རྟོག་དུ་མ་འཇུག་ཅེ་ན།

ལྡོག་པའི་སྒོ་ནས་ཡིན་ཏེ་འཇུག་པར་འགྱུར་ཞེས་དྲང་ངོ༌། ། གང་འཇུག་ཅེ་ན་བློ་དང་བརྡ་བཏགས་པའི་སྒྲ་ཞེས་པ་རྟོག་པ་དང་དེའི་རྗེས་སུ་འབྲང་བའི་སྒྲའོ། ། གང་ལ་འཇུག་ཅེ་ན་བྱས་མི་རྟག་ལ་སོགས་པ་ཐ་དད་གཏན་ནས་མེད་པའི་བུམ་པ་ལ་སོགས་པའི་དོན་དེ་ལའོ། ། དེ་དག་ཐ་དད་མེད་པར་ཅིས་གྲུབ་ཅེ་ན། དངོས་པོ་ཐམས་ཅད་རང་མ་ཡིན་པའི་ཤེས་བྱ་ཐམས་ཅད་ལས་ལོག་པའི་ཕྱིར་རོ། ། གང་གིས་འཇུག་ཅེ་ན་ལྡོག་པའི་རྒྱུ་མཚན་ཅན་ཏེ་བུམ་པ་གཅིག་ཉིད་ཀྱང་གང་དང་གང་ལས་ལོག་པ་དེ་དང་དེ་ལ་དུ་མར་སྒྲོ་བཏགས་པའི་སྒོ་ནས་སོ། ། ཇི་ལྟར་འཇུག་ཅེ་ན་བུམ་པ་དང་སྣམ་བུ་ཞེས་པ་ལ་སོགས་པ་ཡུལ་ཐ་དད་ལ་བརྟེན་པ་ཅན་གྱི་སྒྲ་རྟོག་བཞིན་དུ་འཇུག་གོ ། གཉིས་པ་རྟོག་པ་གཅིག་གིས་ལྡོག་པ་ཐམས་ཅད་ངེས་པར་ཐལ་བ་སྤང་བ་ནི། གལ་ཏེ་དངོས་པོ་གཅིག་ཡིན་པས་མྱོང་བ་གཅིག་གིས་དངོས་པོའི་ཆོས་ཐམས་ཅད་འཛིན་ན་རྟོག་པ་གཅིག་གིས་ཀྱང་དེའི་ཆོས་ཐམས་ཅད་ངེས་པར་འགྱུར་ཏེ་བློ་གཉིས་ཀ་དངོས་སམ་བརྒྱུད་ནས་དེ་ལས་སྐྱཻས་པའི་ཕྱིར་རོ་ཞེ་ན། རྟོག་པ་འཁྲུལ་བ་སྐྱེ་པའི་རྒྱུ་བློ་ཞན་པ་ལ་སོགས་པ་མེད་ཅིང་ངེས་པ་སྐྱེ་བའི་མཐུན་རྐྱེན་ཡོད་ན་དེ་ལྟར་ཐལ་བ་འདོད་པ་ཡིན་ནོ། དེ་ཅིའི་ཕྱིར་ཞེ་ན། བུམ་པ་ལ་སོགས་པའི་དོན་དེ་ཡིས་རང་གི་གནས་ལུགས་དང་རྗེས་སུ་མཐུན་པའི་བློ་ངེས་པའང་སྐྱེད་པར་བྱེད་བའི་ཕྱིར་ཏེ་བློ་གྲོས་ཆེན་པོས་དོན་ལ་གང་ཡོད་པ་ལྟར་ངེས་པ་བཞིན་ནོ། ། དེ་ཡང་དོན་དེ་རང་གི་ངོ་བོ་ཉིད་ཀྱིས་རྣམ་པ་གཞན་དུ་གཏོད་མི་ཤེས་པའི་ཕྱིར་རོ། ། ཇི་སྐད་དུ། རྒྱན་ ཉམས་མྱོང་ཇི་ལྟ་བ་བཞིན་དུ། ། དྲན་སྐྱེ་ངེས་ཡིན་གཞན་དུ་ནི། ། གཅིག་ཏུ་ངེས་པ་ཕྱིན་ཅི་ལོག། གཉིས་ཀར་ངེས་མེད་ཐེ་ཚོམ་ཡིན། ། ཞེས་པ་ལྟར་རོ། ། དེས་ན་ཐེག་ཆེན་གྱི་མི་རྟག་པ་ནི་དངོས་པོ་སྐད་ཅིག་གཉིས་པར་མི་གནས་པ་ཙམ་ཡིན་ལ། དེ་ལ་འཁྲུལ་པའི་རྒྱུ་མཚན་མེད་བའི་ཚེ་མངོན་སུམ་གྱིས་འགྲུབ་ལ་ཡོད་པའི་ཚེ་རྗེས་དཔག་གིས་འགྲུབ་པ་ཡིན་ནོ།

། གཉིས་པ་ཉན་ཐོས་ཀྱི་ལུགས་ཀྱི་མི་རྟག་པ་ལ་གཉིས་ལས། དང་པོ་མི་རྟག་པའི་ངོ་བོ་ནི་སྔར་བྱུང་ཞེས་པ་སྟེ་དངོས་པོ་སྐྱེ་བ་ཙམ་མི་རྟག་པ་མ་ཡིན་ཏེ། སྐྱེ་འཇིག་གཉིས་ཆོས་གཅིག་ལ་འདུ་བ་འགལ་བའི་ཕྱིར་རོ། ། འོ་ན་གང་ཡིན་ཞེ་ན། སྔར་རྒྱུ་ལས་བྱུང་ཞིང་སྐྱེས་པའི་མར་མེ་ལྟ་བུའི་དངོས་པོ་དེ་ཕྱིས་མེད་པར་གྱུར་བ་དེ་ལ་མི་རྟག་པའོ་ཞེས་འཇིག་རྟེན་ན་བརྗོད་པ་ཡིན་ཏེ་སྲོག་ཆགས་ཤི་བའི་ཚེ་མི་རྟག་པར་འཇོག་པ་བཞིན་ནོ། ། དེས་ན་སྔར་མ་སྐྱེས་ན་ཕྱིས་འགག་པ་མི་སྲིད་པས་དངོས་པོ་ཐམས་ཅད་སྐྱེ་འཇིག་གཉིས་དང་འབྲེལ་བ་ཡིན་ནོ། ། གཉིས་པ་དེའི་སྒྲུབ་བྱེད་ནི། འོ་ན་དེ་དག་གང་གིས་འགྲུབ་ཅེ་ན། སྐྱེ་བ་ནི་དངོས་པོ་ཡིན་པས་མངོན་སུམ་མམ་མ་བསྒྲུབ་པའི་རྗེས་དཔག་གིས་རྟོགས་པ་ཡིན་ནོ། ། འཇིག་པ་ནི་དངོས་མེད་ཡིན་པས་མངོན་སུམ་ལ་སོགས་པས་མི་འགྲུབ་བོ། ། དེས་ན་དགག་པ་ཐམས་ཅད་མི་དམིགས་པས་བསྒྲུབ་པར་བྱ་བ་ཡིན་པའི་ཕྱིར་སྐད་ཅིག་ཐ་མ་མཐོང་བའི་དུས་འདིར་ཡང་སྣང་རུང་གི་སྐད་ཅིག་ཐ་མའི་བུམ་པ་དེ་ཕྱིས་མ་དམིགས་པའི་རྟགས་ལས་འཇིག་པར་གྲུབ་པ་ཡིན་ནོ། ། ཡང་ན་ཞེས་པ་ནི་སངས་རྒྱས་པའི་མི་རྟག་པ་ལུགས་གཉིས་པ་སྟོན་པའོ། ། གསུམ་པ་རིགས་པ་ཅན་གྱི་མི་རྟག་པ་དགག་པ་ལ་གསུམ་སྟེ། འདོད་པ་བརྗོད་པ་དང༌། དེ་དགག་པ་དང༌། རང་ལུགས་ཀྱི་སྒོ་ནས་མཇུག་བསྡུ་བའོ། ། དང་པོ་ནི་རིགས་པ་ཅན་ན་རེ། དངོས་པོ་ཡོད་པ་ཙམ་མི་རྟག་པར་མི་འཐད་དེ་བདག་དང་ནམ་མཁའ་ལ་སོགས་པའང་མི་རྟག་པར་ཐལ་བའི་ཕྱིར་རོ། ། དངོས་པོ་རྒྱུན་ཆད་པའི་དངོས་མེད་ཀྱང་མི་རྟག་པ་མ་ཡིན་ཏེ་དངོས་པོ་དང་འབྲེལ་བ་མི་རུང་བའི་ཕྱིར་རོ། ། འོ་ན་གང་ཡིན་ཞེ་ན་རིགས་པ་ཅན་གང་གི་ལུགས་ལ་སྔ་ཕྱིའི་མཐའ་གཉིས་ཆོད་པ་སྟེ་འགག་པ་དང་མ་སྐྱེས་པའི་དབུས་ན་གནས་པའི་ཡོད་པ་ཉིད་ཁྱད་པར་ཅན་མི་རྟག་པ་ཡིན་ནོ། ། ཡང་ན་ཡོད་པ་ཉིད་ཁྱད་པར་ཅན་དེའི་འཕྲོད་པ་འདུ་བའི་འབྲེལ་བ་བརྗོད་པའི་ངང་ཚུལ་ཅན་མི་རྟག་པའི་སྒྲའི་བརྗོད་བྱ་ཡིན་ནོ་ཞེས་ཟེར་རོ།

། འདི་དགག་པ་ལ་གཉིས་ཏེ། སྔོན་ན་མེད་པ་དང༌། ཞིག་ནས་མེད་པའི་མཐར་མི་འཐད་པ་དང༌། རྒྱུ་འབྲས་གཉིས་མཐར་མི་འཐད་པའོ། ། དང་པོ་ལ་གཉིས་ལས། དང་པོ་མཐའ་གཉིས་མི་རྟག་པར་མི་རུང་བའི་རྒྱུ་མཚན་དགག་པ་ནི། ཡོད་པ་དེ་མི་རྟག་པར་འཇོག་པའི་རྒྱུ་མཚན་མཐའ་གཉིས་ཆོད་པ་ཡིན་ན་མཐའ་དེ་དག་རང་གང་ལ་བརྗོད་ཅེས་དྲིའོ། ། གལ་ཏེ་དངོས་པོ་སྔ་ནས་མེད་པའི་མ་སྐྱེས་པ་དང༌། ཕྱི་ནས་མེད་པའི་ཞིག་པ་གཉིས་མཐའ་ཡིན་མོད་འདི་ལ་འདྲི་རྒྱུ་ཅི་ཡོད་ཅེ་ན། འོ་ན་མཐའ་གཉིས་པོ་དེ་ཉིད་དངོས་པོའི་མི་རྟག་པ་ཅིས་མ་ཡིན། ཡིན་ནའང་དེས་ཁྱད་པར་བྱས་པའི་ཡོད་པ་མི་རྟག་པ་ཡིན་ནོ་ཞེས་བརྗོད་ཅི་དགོས། གལ་ཏེ་མཐའ་གཉིས་མི་རྟག་པར་མི་རུང་སྟེ། དངོས་པོའི་མི་རྟག་པ་ཞེས་པ་དྲུག་པའི་སྒྲ་དང་ཡོད་བ་སྟེ་དངོས་པོ་ལ་མི་རྟག་པ་ཡོད་ཅེས་པ་བདུན་པའི་སྒྲ་དང་ཆོས་དང་ཆོས་ཅན་ལ་སོགས་པའི་སྒྲ་སྦྱར་དུ་མི་རུང་བའི་ཕྱིར་རོ། ། དེ་ཉིད་ཀྱང་དངོས་པོ་དང་དངོས་མེད་ལ་སྦྱོར་བ་དང་འདུ་བ་ལ་སོགས་པའི་འབྲེལ་བ་མི་རུང་བའི་ཕྱིར་རོ་ཞེ་ན། འོ་ན་དངོས་པོ་དང་མཐའ་གཉིས་ལ་དྲུག་པ་ལ་སོགས་པ་དེ་ཇི་ལྟར་སྟེ་སྦྱར་དུ་མི་རུང་བར་འགྱུར་རོ། ། འདོད་པར་མི་ནུས་ཏེ་མཐའ་གཉིས་ཆོད་བའི་ཡོད་པ་ཞེས་དང་མཐའ་གཉིས་ཀྱིས་ཁྱད་པར་དུ་བྱས་པའི་ཡོད་པ་ཞེས་རང་ཉིད་གྱིས་བརྗོད་པའི་ཕྱིར་རོ། ། ཇི་སྐད་དུ། རྒྱན་ ཁྱད་པར་ཁྱད་པར་ཅན་ཉིད་ཀྱི། ། འབྲེལ་བ་གང་གིས་ཟློག་པར་བྱེད། ། གལ་ཏེ་དེ་ཡང་མེད་ན་ནི། ། འོ་ན་མཐའ་ལ་དེ་ཇི་ལྟར། ། ཞེས་པ་ལྟར་རོ། ། གཉིས་པ་ཁས་བླངས་དང་འགལ་བ་ནི་ཡོད་ཉིད་དང་ཞེས་པ་སྟེ། ཁྱེད་ཀྱི་སྔར་སྤྱི་དང་འབྲེལ་བ་གཉིས་ཀ་རྟག་པར་ཁས་བླངས་ལ་འདིར་དེ་དག་མི་རྟག་པར་ཁས་བླངས་པའི་ཕྱིར་རོ། ། དེས་ན་དེ་གཉིས་རྟག་ན་སྔ་ཕྱིར་མེད་པའི་མཐའ་སྲིད་ཀྱི་ཁྱད་པར་དང་འབྲེལ་བ་ནི་མི་རྟག་པ་ཡིན་ནོ་ཞེ་ན། འོ་ན་ཡོད་པ་ཉིད་དེ་ལ་ཁྱད་པར་དུ་བྱེད་པའི་ཆོས་སྔ་ན་མེད་པ་ཞེས་པ་གཏན་མེད་པར་འགྱུར་ཏེ་དངོས་པོ་དང་སྔ་ན་མེད་པ་ལ་འབྲེལ་བ་མེད་པའི་ཕྱིར་རོ།

། ཅིའི་ཕྱིར་ཞེ་ན། རིག་པ་ཅན་དེས་དངོས་པོ་ཐམས་ཅད་ལ་སྔར་མེད་འདོད་པ་མིན་པའི་ཕྱིར་རོ། ། མ་ངེས་པ་མིན་ཏེ་དངོས་པོ་དེ་ལ་སྔར་མེད་པ་དེའི་ཁྱད་པར་ཅན་ཞེས་བྱ་བ་དེ་ཡང་མི་འགྲུབ་པའི་ཕྱིར་རོ། ། འདི་ལྟར་སྔར་མེད་པ་མ་ཡིན་ན་སྐྱེ་བ་མི་འཐད་ལ། སྐྱེ་བ་མེད་ན་འབྲས་བུར་མི་རུང་ཞིང་དེ་མེད་ན་རྒྱུ་ཡང་མི་སྲིད་པས་ཡོད་པ་དེ་རྒྱུ་འབྲས་ཀྱི་ཁྱད་བར་ཅན་དུ་ཁྱོད་ལ་ཇི་ལྟར་འགྲུབ། གཉིས་པ་སྤྱི་དང་འབྲེལ་བ་རྟགས་རྒྱུ་འབྲས་མི་སྲིད་པ་ནི། གལ་ཏེ་ཁྱེད་འདོད་བའི་དངོས་པོ་སྔར་མེད་སྐྱེ་བ་ལ་འབྲས་བུ་དང་དེ་སྐྱེད་པར་བྱེད་བ་ལ་རྒྱུར་མི་འདོད་པས་མཐའ་གཉིས་སུ་ཐལ་བའི་སྐྱོན་མེད་དོ། ། འོ་ན་རྒྱུ་འབྲས་གང་ཡིན་ཞེ་ན་དུ་བ་ལ་སོགས་པ་དེ་ཡོད་པ་ཉིད་ཅེས་པའི་སྐྱེད་པ་འབྲེལ་བར་བྱེད་བའི་ཕྱིར་འཕྲོད་པ་འདུ་བ་ནི་རྒྱུ་ཡིན་ལ་དེ་གཉིས་འབྲེལ་བའི་ཆ་ནི་འབྲས་བུ་ཡིན་ནོ། ། ཡང་ན་དུ་བ་དེ་རང་གི་རྒྱུ་མེ་དང་ལྷན་གཅིག་ཏུ་འབྲེལ་བར་བྱེད་པའི་ཕྱིར་འཕྲོད་པ་འདུ་བ་ནི་རྒྱུ་ཡིན་ལ་དེ་གཉིས་ལྷན་གཅིག་ཏུ་ཕྲད་པའི་ཆ་ནི་འབྲས་བུ་ཡིན་ནོ། ། འདིར་འཕྲོད་པ་འདུ་བའི་འབྲེལ་པ་ནི་དུས་སྔ་ཕྱིའི་དངོས་པོ་ཐ་དད་ལ་མི་འཇུག་གི་དུས་མཉམ་བའི་དངོས་པོ་ཐ་དད་སྦྲེལ་བར་བྱེད་པར་འདོད་དོ༌། ། དེ་ལྟ་བུའི་རྒྱུ་འབྲས་གཉིས་ཀྱི་ཁྱད་པར་བྱས་པའི་དངོས་པོ་ནི་རྟགས་པ་ཡིན་ནོ་ཞེས་གྲག་གོ ། འོ་ན་ཡོད་པ་ཉིད་དང་འཕྲོད་འདུའི་འབྲེལ་བ་འདི་གཉིས་ཀྱི་འབྲས་བུ་གང་ཞེས་པ་དེ་མི་སྲིད་པར་འགྱུར་ཏེ། སྤྱི་དང་འབྲེལ་བ་དེ་གཉིས་ཀ་རྟག་པ་ཉིད་ཀྱིས་འབྲས་བུ་སྐྱེད་པའི་བྱེད་པ་མེད་པའི་ཕྱིར་རོ། ། གསུམ་པ་འཕྲོད་འདུ་ཡིས་སྔར་མེད་བྱེད་ན་རང་གི་འདོད་པ་དང་འགལ་བ་ནི། གལ་ཏེ་འཕྲོད་པ་འདུ་བའི་འབྲེལ་བས་འབྲས་བུ་གང་ཞིག་སྔར་རྒྱུའི་དུས་ན་མེད་པ་དེ་བྱེད་དོ་ཞེ་ན། མ་ཡིན་ཏེ་དངོས་པོ་ཐམས་ཅད་ལ་སྔར་མེད་པ་དང་འབྲེལ་བའམ་ལྡན་པ་མ་ཡིན་པའི་ཕྱིར་རོ།

། གལ་ཏེ་ལྡན་ན་ཐམས་ཅད་དངོས་པོ་མེད་པར་འགྱུར་རོ། ། དངོས་པོ་དང་སྔར་མེད་གཉིས་ལ་ཁྱེད་འབྲེལ་བ་ཁས་ཀྱང་མི་ལེན་བའི་ཕྱིར་རོ། ། བཞི་བ་ཐམས་ཅད་སྐྱེ་མེད་ཡིན་ན་རྟག་པར་ཐལ་བ་ནི། ། དངོས་པོ་ཐམས་ཅད་འབྲས་བུ་མ་ཡིན་པ་དེའི་ཕྱིར་ཞེས་པ་ཚིག་རྐང་གཅིག་སྟེ་གང་འབྲས་བུ་མ་ཡིན་པ་དེ་ནི་མི་རྟག་པ་མ་ཡིན་ཏེ་དཔེར་ན་ནམ་མཁའ་ལྟ་བུའོ། ། དངོས་པོ་འགའ་ཞིག་ཀྱང་འབྲས་བུ་མ་ཡིན་ནོ་ཞེས་པའོ། ། གསུམ་པར་རང་ལུགས་ཀྱི་སྒོ་ནས་མཇུག་བསྡུ་བ་ནི། གལ་ཏེ་སྔ་ནས་མེད་པ་དང་ཞིག་ནས་མེད་པ་གཉིས་དང་དངོས་པོ་འབྲེལ་བ་མེད་ན་འོ་ན་རྒྱུ་འབྲས་ཀྱི་འབྲེལ་བ་ཇི་ལྟར་འགྲུབ་ཅེ་ན། དེ་ཕྱིར་ཞེས་པ་སྟེ་སྒྲོ་འདོགས་ཅེས་དྲང་ངོ༌། ། གང་ལ་སྒྲོ་འདོགས་ཅེ་ན་སྔ་ནས་མེད་པ་དང་ཞིག་ནས་མེད་པའི་དོན་ལའོ། ། ཇི་ལྟར་འདོགས་ཅེ་ན་སྔ་ནས་མེད་པ་ནི་འབྲས་བུ་ཡིན་ལ། ཞིག་ནས་མེད་པ་ནི་རྒྱུ་ཡིན་ནོ་ཞེས་སོ། ། གང་གི་སྒོ་ནས་སྒྲོ་འདོགས་ན་སྒྲས་བརྗོད་བྱ་ཐ་དད་དུ་སྣང་བ་ཡུལ་དུ་བྱེད་པ་ཅན་གྱི་བློ་རྟོག་པས་སོ། ། རྒྱུ་འབྲས་ཀྱི་ཐ་སྙད་སྒྲོ་བཏགས་ཡིན་པ་ཅིའི་ཕྱིར་ཞེ་ན། རྒྱུ་འབྲས་དུས་མི་མཉམ་དངོས་པོ་དང་དངོས་མེད་ཡིན་པས་འབྲེལ་བ་མེད་ལ། དུས་མཉམ་ན་ཕན་ཚུན་ཕན་འདོགས་པར་མེད་པའི་དེ་བས་འབྲེལ་བ་མེད་པ་དེའི་ཕྱིར་རོ། ། དེས་ན་རྒྱུ་འབྲས་ཀྱི་འབྲེལ་བ་འཛིན་པའི་བློ་ནི་ལྡོག་པ་ཐ་དད་ལ་བརྟེན་པ་ཡིན་ནོ་ཞེས་སྦྱར་རོ། ། ཇི་སྐད་དུ། ཐ་དད་ཡིན་ན་ཅི་ཞིག་འབྲེལ། ། ཐ་དད་མེད་ན་རྒྱུ་འབྲས་གང༌། ། གཞན་ཞིག་ཡོད་ན་མ་འབྲེལ་གཉིས། ། ཇི་ལྟར་འབྲེལ་བར་འགྱུར་བ་ཡིན། ། ཞེས་སོ། ། གལ་ཏེ་རྒྱུ་འབྲས་ཀྱི་འབྲེལ་བ་དོན་དམ་པར་མེད་མོད། བདག་གཅིག་པའི་འབྲེལ་བ་ནི་དོན་ལ་གྲུབ་པ་ཁོ་ནའོ་ཞེ་ན། ། བྱས་པ་དང་མི་རྟག་པ་ལ་སོགས་པ་ཐ་དད་མེད་པར་མངོན་པར་འདོད་པ་ཅན་ལ་ཡང་དོན་ལ་འབྲེལ་བ་མེད་དེ་དེ་འབྲེལ་ཡུལ་གཉིས་མེད་པའི་ཕྱིར་ཏེ། གང་ཡང་འབྲེལ་བའི་མཚན་ཉིད་ནི།

། གཉིས་ལ་གནས་ཀྱི་གཞན་དུ་མིན། ། ཞེས་སོ། ། དེས་ན་འདི་ནི་བྱས་པའོ། ། འདི་ནི་མི་རྟག་པའོ་ཞེས་ཐ་དད་བརྗོད་པའི་སྒྲ་ཡང་ལྡོག་པ་ལ་བརྟེན་པ་ཡིནནོ། ། དེས་ན་དངོས་པོ་ཐ་དད་དང་ཐ་མི་དད་ཐམས་ཅད་ལ་དོན་དམ་པར་འབྲེལ་བ་མེད་དེ་མངོན་སུམ་ལ་མི་སྣང་བའི་ཕྱིར་རོ། ། ཞེས་པའི་དོན་ཏེ། ། དེ་ལྟར་བརྟག་ན་འབྲེལ་བ་མི་འཐད་མོད། ཐ་སྙད་དུ་མེད་ན་མི་འབྱུང་བ་ཁས་བླངས་དགོས་ཏེ་དེ་མེད་ན་རྟགས་མི་སྲིད་པར་འགྱུར་བའི་ཕྱིར་རོ། ། དེས་ན་བྱས་པ་དང་མི་རྟག་པ་ཐ་དད་མེད་ཀྱང་བག་ཆགས་བརྟན་པའི་སྣང་བ་ཡིན་པས་འབྲེལ་ཡུལ་གྲུབ་སྟེ། ཐ་དད་དོན་བརྟེན་ཁས་ལེན་པས། ། འཇིག་རྟེན་དོན་ལ་གནོད་པ་མེད༌། ། ཅེས་པ་ལྟར་རོ། ། གཉིས་པ་གྲངས་ཉུང་བ་མ་ཁེགས་པ་ལ་གསུམ་སྟེ། གཞན་ལུགས་དགག་པ་དང༌། རང་ལུགས་བཞག་པ་དང༌། དེ་ལ་རྩོད་པ་སྤང་བའོ། ། དང་པོ་ལ་གསུམ་ལས། དང་པོ་ཁྱད་པར་ལ་ངོ་ཤེས་མི་སྲིད་པ་ནི་སྔར་མིག་གིས་མཐོང་བའི་མེ་ཕྱིས་དུ་བ་ལ་བརྟེན་ནས་ངོ་ཤེས་པའི་བློ་ཚད་མ་གཞན་དུ་འདོད་པ་ནི། མི་འཐད་དེ་སྔར་མིག་གིས་མཐོང་བའི་ཁྱད་པར་ཕྱིས་རྟགས་ལས་ངོ་ཤེས་པ་སྲིད་པ་མ་ཡིན་པའི་ཕྱིར་རོ། ། དེ་ཉིད་ཀྱང་དངོས་པོ་ཐམས་ཅད་སྐད་ཅིག་མ་ཡིན་པ་ཉིད་ཀྱིས་མེ་སྔ་ཕྱི་གཉིས་སོ་སོར་ཐ་དད་དེ་གཞན་དང་གཞན་ཡིན་པའི་ཕྱིར་རོ། ། གལ་ཏེ་མི་རྟག་པ་ལ་ཁྱད་པར་ངོ་ཤེས་པ་མི་སྲིད་ཀྱང་རྟག་པ་ལ་སྲིད་དོ་ཞེ་ན། མ་ཡིན་ཏེ་སྤྱིར་དངོས་པོ་རྟོག་པ་ནི་མི་སྲིད་པའི་ཕྱིར་དང༌། ཁྱད་པར་དུ་མེ་དེ་རྟག་ན་དུ་བ་སྐྱེད་པ་དང་སྔར་སྣང་བ་ཕྱིས་མི་སྣང་བར་འགྱུར་བ་འགལ་བའི་ཕྱིར་རོ།། གཉིས་པ་ངོ་ཤེས་པ་ཁྱད་པར་གྱི་ཡུལ་ཅན་དུ་མི་རུང་བ་ནི་ཕྱིས་ཀྱི་བློ་དེས་སྔར་གྱི་མི་དེ་ཉིད་ངོ་ཤེས་པ་མ་ཡིན་གྱི་དེ་དག་ལ་ཡོད་བའི་སྤྱི་ངོ་ཤེས་པ་ཡིན་ནོ་ཞེ་ན། འོ་ན་རྟགས་ལས་སྐྱེས་པའི་བློ་དེ་ཁྱད་པར་གྱི་ཡུལ་ཅན་གྱི་ཚད་མ་མ་ཡིན་པར་འགྱུར་ཏེ། སྔར་མཐོང་བའི་མེ་དང་ཆོས་མཚུངས་པར་ཕྱིས་ཀྱི་མེ་དེ་འཛིན་པའི་ཕྱིར་རོ།

། གསུམ་པ་དེ་དག་ལ་རྩོད་པ་སྤང་བ་ལ་གཉིས་ཏེ། སྔར་མཐོང་བ་དེ་དཔེ་ཡིན་པར་འདོད་པ་དགག་པ་དང༌། ཕྱི་མ་ལ་སྔ་མའི་ཆོས་རྟོག་པར་འདོད་པ་དགག་པའོ། ། དང་པོ་ནི་གལ་ཏེ་སྔར་མཐོང་བའི་མེ་དེ་ཉིད་མངོན་སུམ་གྱིས་གྲུབ་པའི་ཕྱིར་དཔེ་ཡིན་ལ་ཕྱིས་ཀྱི་མེ་དེས་དེ་མཚོན་པར་བྱ་བའི་དོན་ཡིན་པའི་ཕྱིར་ན་རྟགས་ལ་བརྟེན་པའི་བློ་དེ་སྤྱི་འཛིན་པའི་རྗེས་དཔག་ཡིན་ནོ་ཞེ་ན། འོ་ན་སྔར་གྱི་མེ་དེ་དཔེ་ཡིན་པའི་ཕྱིར་གྲུབ་ཟིན་པར་འགྱུར་ལ༌། འདོད་ན་དེ་སྒྲུབ་པ་ལ་རྟགས་ལ་བརྟེན་པའི་ཚད་མ་གཞན་གྱིས་ཅི་ཞིག་བྱ། གལ་ཏེ་སྐྱེས་བུ་ཕྱི་རོལ་དུ་ཕྱིན་པ་ན༑ སྔར་མཐོང་པའི་མེ་དེ་བརྗེད་པའི་ཕྱིར་ཕྱིས་ཀྱི་ཚད་མ་མི་དགོས་པར་ཐལ་བའི་སྐྱོན་མེད་དོ་ཅེ་ན། འོ་ན་སྔར་གྱི་མེ་དེ་དཔེ་མ་ཡིན་པར་འགྱུར་ཏེ་བརྗེད་པ་དེ་ཉིད་ཀྱི་ཕྱིར་རོ། ། གཉིས་པ་ནི། གལ་ཏེ་རྟགས་ཀྱིས་སྔར་གྱི་མེ་ཉིད་སྒྲུབ་བ་མ་ཡིན་གྱི་ད་ལྟར་རྟགས་ལ་བརྟེན་ནས་མཐོང་བའི་མེ་ལ་སྔར་མཐོང་བའི་མེ་དེའི་དངོས་པོའི་ཆོས་སྔར་མ་རྟོགས་པ་ཕྲ་མོ་འགའ་ཞིག་ཕྱིས་རྟགས་ལ་བརྟེན་བའི་ཚད་མས་གྲུབ་པའི་ཕྱིར་ཁྱད་པར་རྟོགས་པའི་ཚད་མ་འོ་ཞེ་ན།

 འོ་ན་མེ་སྔ་ཕྱི་གཉིས་གཅིག་གམ་ཐ་དད༌། གལ་ཏེ་ཐ་དད་ན་ཕྱིས་ཀྱི་བློ་དེ་ཕྱིན་ཅི་ལོག་གི་ཤེས་པར་འགྱུར་ཏེ། སྔར་གྱི་མེའི་དངོས་པོ་ལས་གཞན་དུ་གྱུར་པ་ལ་སྔར་གྱི་མེ་དེ་ཉིད་ཕྱི་ཆོས་ཡོད་པར་སྒྲོ་འདོགས་པའི་ཕྱིར་རོ། ། འདོད་ན་ཕྱིས་ཀྱི་བློ་དེས་གྲུབ་པའི་མེ་དེ་ཚད་མ་ཅན་མ་ཡིན་པར་འགྱུར་རོ། ། གལ་ཏེ་གཅིག་ཡིན་ན་མངོན་སུམ་གྱིས་གྲུབ་པའི་གསལ་བ་དང་གཅིག་ཤོས་ཏེ་རྟགས་ལ་བརྟེན་བའི་བློས་གྲུབ་པའི་མི་གསལ་བ་གཉིས་གཅིག་ཡིན་པའི་ཕྱིར་མངོན་སུམ་གྱིས་གསལ་བ་གཅིག་གྲུབ་པ་ན་མི་གསལ་བ་དང་གཉིས་ཀ་འགྲུབ་པར་འགྱུར་ལ། རྗེས་དཔག་གིས་མི་གསལ་བ་གཅིག་གྲུབ་པ་ན་གསལ་བ་དང་གཉིས་ལ་གྲུབ་པར་འགྱུར་རོ། ། འདོད་པར་མི་ནུས་ཏེ་མངོན་སུམ་རྟོག་པ་དང་རྗེས་དཔག་རྟོག་མེད་དུ་ཐལ་བའི་ཕྱིར་རོ། ། གཉིས་པ་རང་ལུགས་ནི་འོ་ན་བློ་དེ་ཚད་མ་གང་ཡིན་ཞེ་ན། སྔར་མཐོང་བའི་དོན་གཞན་དང་ཕྱི་མ་གཉིས་མཚམས་སྦྱོར་བའི་ཞེན་པ་འདི་ནི་མཁས་པ་རྣམས་ཀྱིས་དྲན་པའི་བློ་ཡིན་པར་ཤེས་སོ། ། འོན་ཀྱང་སྔར་མཐོང་བའི་འདུ་བྱེད་མ་བརྗེད་ན་ཡང་དང་ཡང་དུ་དྲན་པའི་ཤེས་པ་ཡིན་ལ། བརྗེད་ན་རྟགས་ཡང་དག་ལ་བརྟེན་པའི་དྲན་པའི་ཤེས་པ་སྟེ་རྗེས་དཔག་ཡིན་ནོ། ། གསུམ་པ་རྩོད་པ་སྤང་བ་ནི། གལ་ཏེ་ཕྱིས་ཀྱི་བློ་དེ་དུ་བའི་རྟགས་ལ་ལྟོས་པའི་ཕྱིར་དྲན་པའི་བློ་མ་ཡིན་ནོ་ཞེ་ན། རྟགས་ལ་ལྟོས་ཀྱང་དྲན་པའི་བློར་འགལ་བ་མ་ཡིན་ཏེ་འདི་ཚུལ་གསུམ་ཚང་བའི་རྟགས་ལ་ལྟོས་པ་ནི་མ་གྲུབ་ལ། རྟགས་སུ་བཀོད་པ་ཙམ་ལ་ལྟོས་པའི་ཕྱིར་ཞེས་འགོད་ན་འཁྲུལ་བའི་ཕྱིར་རོ། ། འདི་ལྟར་དྲན་པ་ནི་རྒྱུ་མེད་དུ་སྐྱེ་བ་མ་ཡིན་ཏེ་ཆོས་མཐུན་པ་མཐོང་བ་དང་གཞན་གྱིས་དྲིས་པ་དང་དུ་བ་མཐོང་བ་ལ་སོགས་པ་ལ་བརྟེན་ནས་དྲན་པའི་བག་ཆགས་སད་པར་བྱེད་པ་ཡིན་ནོ། ། གཞལ་བྱ་དང་ཚད་མའི་གྲངས་ལ་ལོག་རྟོག་དགག་པ་བསྟན་ཟིན་ཏོ། ། ། ། ད་ནི་གཉིས་པ་མངོན་སུམ་སོ་སོའི་ངོ་བོ་ལ་ལོག་རྟོག་དགག་པ་ལ་གཉིས་ཏེ།

མངོན་སུམ་ཡང་དག་པའི་རང་བཞིན་དང༌། ། ཞར་ལ་མངོན་སུམ་ལྟར་སྣང་བསྟན་པའོ། ། དང་པོ་ལ་གཉིས་ཏེ། མངོན་སུམ་གྱི་མཚན་ཉིད་དང༌། མཚན་གཞིའི་དབྱེ་བའོ། ། དང་པོ་ནི་བློ་གང་ཞིག་རྟོག་པ་དང་བྲལ་ཞིང་མ་འཁྲུལ་བ་ཞེས་པ་ཡིན་ནོ། ། མ་འཁྲུལ་བས་མངོན་སུམ་གྱི་རིགས་མི་མཐུན་གཉིས་ཀ་བསལ། ཡང་རྟོག་བྲལ་མཚན་ཉིད་དུ་སྨོས་པའི་དགོས་པ་ནི་ལོག་རྟོག་བསལ་བའི་དོན་དུ་ཡིན་ནོ། ། ལོག་རྟོག་ཇི་ལྟ་བུ་ཡོད་ཅེ་ན། ཁ་ཅིག་ བྱེ་བྲག་པ་ ན་རེ། སྒྲ་ཡི་རྗེས་འཇུག་མ་གཏོགས་པའི། ། ཤེས་དེ་འཇིག་རྟེན་ན་ཡོད་མིན། ། ཤེས་པ་ཐམས་ཅད་སྒྲ་དང་ནི། ། ལྡན་པ་ཉིད་དུ་ཁོ་བོས་རིག། ཅེས་འདོད་ཇི་ལྟར་བུམ་པ་མི་རྟག་པ་དང་ཐ་དད་མེད་པར་སྐྱེས་པས་མིག་གིས་བུམ་པ་འཛིན་པ་ན་མི་རྟག་པ་འཛིན་པ་བཞིན་དུ་དབང་བོའི་ཡུལ་དྲུག་རང་རང་གི་མིང་དང་ཐ་དད་མེད་པར་སྐྱེས་པས་དབང་ཤེས་ཀྱིས་ཡུལ་འཛིན་པ་ན་མིང་ཡང་འཛིན་ནོ་ཞེས་ཟེར་རོ། ། དཔྱོད་པ་བ་ན་རེ། དང་པོ་དབང་པོ་ལས་རྟོག་མེད་ཀྱི་ཤེས་པ་སྐྱེ་ལ་ཕྱིས་རྟོག་མེད་དེའི་རྗེས་སུ་སྐྱེས་པའི་ངེས་ཤེས་དང་དབང་པོ་གཉིས་ཚོགས་ནས་རྟོག་པའི་ཤེས་པ་སྐྱེའོ། ། དེ་རྟོག་པ་ཡིན་ཡང་དབང་པོ་ལས་སྐྱེས་པའི་ཕྱིར་མངོན་སུམ་དུ་བཞག་གོ་ཞེས་ཟེར་རོ། ། གྲངས་ཅན་ན་རེ། རྟོག་མེད་དང་རྟོག་པ་སྤེལ་ནས་སྐྱེ་བས་འགའ་ཞིག་རྟོག་པ་ཡིན་ཡང་རྟོག་མེད་ཀྱི་ཁོངས་སུ་ཚུད་པའི་ཕྱིར་རྟོག་མེད་ཡིན་ནོ་ཞེས་ཟེར་རོ། ། འོ་ན་དེ་རྟོག་བྲལ་དུ་གང་གིས་གྲུབ་ཅེ་ན། འདི་ལ་གཉིས་ཏེ། མངོན་སུམ་རྟོག་བྲལ་ལ་སྒྲུབ་བྱེད་ཡོད་པ་དང༌། དེ་རྟོག་བཅས་སུ་འདོད་པ་ལ་གནོད་བྱེད་ཡོད་པའོ། ། དང་པོ་ལ་གསུམ་སྟེ། རང་གི་རྟོག་བྲལ་གྱི་སྒྲུབ་བྱེད་འགོད་པ་དང༌། གཞན་གྱི་རྟོག་བྲལ་གྱི་སྒྲུབ་བྱེད་དགག་པ་དང༌། རང་ཉིད་ཀྱི་རྟོག་བྲལ་གྱི་སྒྲུབ་བྱེད་གཞན་ཡང་བསྟན་པའོ། ། དང་པོ་ལ་གཉིས་ཏེ། མངོན་སུམ་གྱིས་གྲུབ་པ་དང༌། རྗེས་དཔག་གིས་སྒྲུབ་པའོ། ། དང་པོ་ལ་གཉིས་ལས།

དང་པོ་མངོན་སུམ་གྱིས་འགྲུབ་པའི་རྒྱུ་མཚན་ནི། མངོན་སུམ་ཅེས་པ་སྟེ། མངོན་སུམ་ཉིད་ཀྱིས་འགྲུབ་པ་ཡིན་གྱི་སྒྲུབ་བྱེད་གཞན་ལྟོས་པ་མེད་དོ་ཞེས་པའི་དོན་ཏོ། ། འོ་ན་རྟོག་པ་དེ་ཇི་ལྟ་བུ་ཞེ་ན། སྐྱེས་བུ་ཀུན་གྱི་རྣམ་པར་རྟོག་པ་ནི་མིང་ལ་བརྟེན་ནས་སྐྱེ་བ་ཅན་ནོ། ། རྟོག་པའང་མིང་གི་རྒྱུ་ཡིན་པས་ཕན་ཚུན་རྒྱུ་འབྲས་ཡིན་ནོ། ། དེས་ན་འདིར་རྟོག་པ་ནི་སྒྲ་དང་དོན་འདྲེར་རུང་སྣང་བའི་ཤེས་པ་ཡིན་ནོ། ། འོ་ན་རིགས་སྦྱོར་བ་དང༌། འབྲེལ་བ་སྦྱོར་བ་དང༌། ཁྱད་པར་སྦྱོར་གྱི་རྟོག་པ་བཤད་པ་དང་འགལ་ཅེ་ན། མི་འགལ་ཏེ་དེ་དག་ལའང་སྒྲ་དོན་འདྲེར་རུང་འཛིན་པ་ཡོད་དེ། དོན་སྦྱོར་ལ་དེ་དག་གི་བརྡ་ཤེས་པས་ཁྱབ་པའི་ཕྱིར་རོ། ། དེ་དང་བྲལ་བའི་དོན་ཡང་རྟོག་པ་དང་བདག་མི་གཅིག་པས་ཡིན་ཏེ། རྟོག་པ་འང་རང་རིག་ཉིད་དུ་འདོད། ། དོན་ལ་མ་ཡིན་དེ་རྟོག་ཕྱིར། ། ཞེས་པ་ལྟར་རོ། ། དེ་ལྟ་བུའི་རྟོག་པ་དེ་མངོན་སུམ་ཡོད་ན་དབང་ཤེས་སོ་སོ་རང་རང་གི་རང་རིག་གིས་རིག་པས་ཁྱབ་སྟེ་སྣང་རུང་ཡིན་པའི་ཕྱིར་རོ། ། གཉིས་པ་རྒྱུ་མཚན་དཔེའི་སྒྲུབ་པ་ལ་གཉིས་ལས། དབང་ཤེས་དང་རྟོག་པ་གཅིག་ཡིན་པ་དགག་པ་ནི། གལ་ཏེ་དབང་ཤེས་དང་རྟོག་པ་གཅིག་ཏུ་འགྱུར་ཏེ་ཡུལ་ཐམས་ཅད་དུ་དུས་ཐམས་ཅད་ཀྱི་ཚེ་སོ་སོ་སྐྱེ་བོ་ཐམས་ཅད་ཀྱི་རྒྱུད་ལ་དེ་གཉིས་མི་འབྲལ་བར་སྐྱེ་བ་མཐོང་བའི་ཕྱིར་རོ་ཞེ་ན། འོ་ན་ཡུལ་ཐམས་ཅད་ལ་རྟོག་པ་མི་འགྲོ་བའི་ཚེ་མིག་གིས་གཟུགས་མཐོང་བ་ལ་སོགས་པ་མི་སྲིད་པར་འགྱུར་རོ། ། འདོད་པར་མི་ནུས་ཏེ་ཐམས་ཅད་ལས་ནི་ཞེས་པའི་ཚིགས་བཅད་གཅིག་སྟེ་དེའི་ཚེ་གཟུགས་ལ་སོགས་པ་མཐོང་ཞིང། ། འདུག་པས་བསལ་ཅེས་པའོ། ། དབང་སྐྱེས་ཡིན་ཞེས་པ་ནི་རྟོག་པ་དང་མ་འདྲེས་པའི་མངོན་སུམ་ཁོ་ན་ཡིན་ཅེས་པའི་དོན་ཏོ། ། གཞན་ཡང་རྟོག་པ་ཡུལ་གཞན་ལ་འཕྲོས་བའི་ཚེ་རུང་ཡུལ་དེ་ན་གནས་པའི་གཟུགས་མིག་གིས་མཐོང་བ་མི་སྲིད་པར་ཐལ་བ་ལས་མཐོང་བའི་ཕྱིར་རོ།

། གཉིས་པ་དེ་ལ་རྩོད་པ་སྤང་བ་ནི། གལ་ཏེ་རྟོག་པ་བསྡུས་པའི་དུས་ཀྱི་དབང་ཤེས་ལ་རྟོག་པ་མེད་པར་ངེས་ན་དེ་ཉིད་རྟོག་པ་ཡིན་པས་རྟོག་བཅས་སུ་འགྱུར་ལ་མ་ངེས་ན་རྟོག་བྲལ་གྱི་ཐ་སྙད་དུ་བྱ་མི་རུང་སྟེ་ཐ་སྙད་ནི་ངེས་པ་སྔོན་དུ་འགྲོ་བ་ཅན་ཡིན་པའི་ཕྱིར་ཞེ་ན། དེའི་ཚེ་རྟོག་པ་དང་བྲལ་ལོ་སྙམ་པའི་ངེས་པ་ནི་མེད་དོ། ། འོ་ན་རྟོག་བྲལ་གྱི་ཐ་སྙད་ཇི་ལྟར་གྲུབ་ཅེ་ན། འོ་ན་ཁྱོད་ཀྱི་མངོན་སུམ་རྟོག་བཅས་སུ་མ་ངེས་ན་ཐ་སྙད་མི་འཐད་ལ་ངེས་ན་ཐུག་མེད་དུ་འགྱུར་ཏེ་མངོན་སུམ་རྟོག་བཅས་སུ་བློ་གཞན་གྱིས་ངེས་པ་དེ་ལའང་ངེས་བྱེད་གཞན་དགོས་པའི་ཕྱིར་རོ། ། གལ་ཏེ་རྟོག་བཅས་རང་རིག་གིས་གྲུབ་བོ་ཞེ་ན། ། རྟོག་མེད་ཀྱང་དེ་ལྟར་ཡིན་ནོ། ། གལ་ཏེ་རྟོག་བཅས་ནི་ཕྱིས་འབྱུང་བའི་རྟོག་པ་གཞན་ཞིག་གིས་ངེས་པ་ཡིན་ཏེ། འདི་ལྟར་སླར་ཡང་ཡུལ་ལ་ཅུང་ཟད་རྣམ་པར་རྟོག་པ་ན༑ ཁོ་བོའི་རྣམ་རྟོག་འདི་དང་འདི་འདྲ་བར་འགྱུར་ཏོ་ཞེས་རིག་པའི་ཕྱིར་རོ་ཞེ་ན༑ འོ་ན་སྔར་བཤད་པའི་ཡིད་བསྡུས་པའི་གནས་སྐབས་ཀྱི་དབང་པོའི་ཤེས་པ་ལ་རྟོག་པ་མེད་ཀྱང་ཕྱིས་འབྱུང་བའི་ཤེས་པས་འགྲུབ་པས་ཐམས་ཅད་དུ་མཚུངས་སོ། ། གལ་ཏེ་དབང་སྐྱེས་ཡིན་པ་ཙམ་གྱིས་མངོན་སུམ་དུ་མི་རུང་སྟེ་རྐྱེན་འགའ་ཞིག་དང་ཚོགས་ན་དབང་པོས་ཀྱང་རྟོག་པ་སྐྱེད་པའི་ཕྱིར་ཏེ་རྒྱུ་མ་ཟད་པར་འབྱུང་བའི་གྲང་རེག་གིས་རྐྱེན་མེ་དང་ཕྲད་ན་ཕྱི་མ་ནུས་མེད་དུ་སྐྱེད་ལ་མ་ཕྲད་ན་ནུས་ལྡན་དུ་སྐྱེད་པ་བཞིན་ནོ་ཞེ་ན། འོ་ན་ཧ་ཅང་ཐལ་ཏེ། གལ་ཏེ་ཚོགས་པ་ལས་རྟོག་ན། ། སྔོ་སེར་ཐ་དད་མེད་འགྱུར་ཏེ། ། བསྡོམས་པས་གཞན་དུས་འགྱུར་བ་འདི། ། སྐྱེས་སོ་ཞེས་ནི་རྟོག་ཕྱིར་རོ། ། ཞེས་པ་ལྟར་རོ། ། གཉིས་པ་རྗེས་དཔག་གིས་བསྒྲུབ་པ་ལ་གཉིས་ཏེ། དབང་ཤེས་རྟོག་བཅས་སུ་མི་འཐད་པ་དང༌། རྟོག་བཅས་མངོན་སུམ་དུ་མི་འཐད་པའོ། ། དང་པོ་ལ་གཉིས་ཏེ། བརྡ་ལ་ལྟོས་ནས་དབང་ཤེས་ཀྱིས་མིང་དོན་བསྲེས་ནས་འཛིན་པ་མི་འཐད་པ་དང༌།

མ་ལྟོས་པར་འདྲེས་པར་འཛིན་པ་མི་འཐད་པའོ། ། གལ་ཏེ་དབང་ཤེས་ཀྱིས་སྒྲ་དོན་འདྲེས་པར་འཛིན་ན་དབང་བོའི་ཡུལ་ལ་བརྡ་བཏགས་ཕྱིན་ཆད་འདྲེས་པར་འཛིན་ནམ། དེའི་གོང་རོལ་ནས་འདྲེས་པར་འཛིན། དང་པོ་ལྟར་ཡིན་ན། འདི་དགག་པ་ལ་གསུམ་སྟེ། ཕྱོགས་ཆོས་སྒྲུབ་པ་དང༌། རྟགས་འགོད་པ་དང༌། ཁྱབ་པ་བསྒྲུབ་པའོ། ། དེ་ལ་ཐོག་མར་རྟགས་འགོད་པར་བྱ་སྟེ་འོག་ཏུ། དེ་ཕྱིར་དབང་པོ་ལས་སྐྱེས་བློ། ། ཐམས་ཅད་ཁྱད་པར་ཡུལ་ཅན་ཉིད། ། ཅེས་པ་སྟེ་དབང་པོའི་ཤེས་པ་ནི་སྒྲ་དོན་འཛིན་པའི་རྟོག་པ་མ་ཡིན་ཏེ། ། བརྗོད་བྱ་མ་ཡིན་པ་འཛིན་པའི་ཕྱིར་རོ། ། དེ་ཉིད་ཀྱང་དབང་ཤེས་ཐམས་ཅད་ཁྱད་པར་སོ་སོར་ངེས་པའི་ཡུལ་ཅན་ཡིན་པའི་ཕྱིར་རོ། ། གཉིས་པ་ཕྱོགས་ཆོས་སྒྲུབ་པ་ནི་དབང་ཤེས་ཀྱི་ཡུལ་སོ་སོར་ངེས་པ་ཅིས་གྲུབ་ཅེ་ན། འདི་ལྟར་གཅིག་ཏུ་ཞེས་པ་སྟེ། ཡུལ་དུས་གཅིག་ཏུ་མཐོང་བའི་བུམ་པ་གཞན་དུ་བློ་དེ་ཉིད་དམ་གཞན་གྱིས་མི་མཐོང་བའི་ཕྱིར་རོ་ཞེས་པའི་དོན་ཏོ། གལ་ཏེ་གསལ་བ་རྗེས་སུ་མི་འགྲོ་ཡང་དེ་དག་ལ་བརྟེན་པའི་སྤྱི་རྗེས་སུ་འགྲོ་བས་དབང་ཤེས་ཁྱད་པར་གྱི་ཡུལ་ཅན་དུ་མ་གྲུབ་བོ་ཞེ་ན། གསལ་བ་ལས་ཐ་དད་པའི་སྤྱི་ནི་མེད་དེ་ཐ་དད་དུ་འཛིན་པའི་ཕྱིར་རོ་ཞེས་པ་ནི། དེ་ལས་ཅེས་པའི་རྐང་པ་གཉིས་སོ། ། གསལ་བ་ལས་ཐ་དད་མེད་པའི་སྦྱི་ཡོད་ན་གསལ་བ་དང་ཁྱད་མེད་ལ་བརྗོད་དུ་མེད་བའི་སྦྱི་ནི་དངོས་མེད་ཡིན་པས་དབང་པོའི་ཡུལ་དུ་མི་རུང་བ་དེའི་ཕྱིར་རོ། ། གསུམ་པ་ཁྱབ་པ་བསྒྲུབ་པ་ནི། ཁྱད་པར་དབང་པོའི་ཡུལ་ཡིན་ཡང་དེ་ལ་སྒྲ་སྦྱོར་བ་ཅི་འགལ་ཞེ་ན། འདི་དགག་པ་ལ་གསུམ་སྟེ། ཁྱད་པར་ལ་བརྡ་མི་འདོགས་པའི་རྒྱུ་མཚན་དང༌། བརྡའི་ཡུལ་ཁྱད་པར་མ་ཡིན་པའི་རྒྱུ་མཚན་དང༌། དེ་དག་ལ་རྩོད་པ་སྤང་བའོ། ། དང་པོ་ནི་ཁྱད་པར་རྣམས་ཅེས་པ་སྟེ། ཁྱད་པར་ནི་ཐ་སྙད་ཀྱི་དུས་སུ་རྗེས་སུ་འགྲོ་བ་མེད་པས་བརྡ་བཏགས་པ་ལ་དགོས་པ་མེད་པའི་ཕྱིར་རོ། ། ཞེས་པའོ།

། འོ་ན་སྒྲ་གང་ལ་སྦྱོར་ཞེ་ན་སྒྲ་རྣམས་ཀྱི་ཡུལ་ཡང་རྟོག་བ་ལ་སྣང་བ་གང་ཡིན་པ་དེ་ཉིད་ལ་བུམ་སྒྲ་ལ་སོགས་པ་དེ་རྣམས་སྦྱོར་བ་ཡིན་ནོ། ། དེས་ན་སྒྲ་རྟོག་དང་དབང་པོའི་ཡུལ་ཐ་དད་ཅེས་པའོ། ། གཉིས་པ་ལ་གཉིས་ལས། དང་པོ་དངོས་ཀྱི་དོན་ནི། འོ་ན་སྒྲའི་ཡུལ་གང་ཡིན་ཞེ་ན། རྟོག་པ་ལ་སྣང་བའི་གཟུགས་ལ་སོགས་པ་ཡིན་ཏེ་འདི་ལྟར་དོན་ལྐོག་ཤལ་ཅན་དེའི་མིང་བ་ལང་ཞེས་པ་འདི་ཡིན་ནོ། ཞེས་སྒྲ་དོན་གྱི་འབྲེལ་བ་བྱེད་པ་ན་འབྲེལ་བ་བྱཻད་མཁན་གྱི་རྟོག་པ་ལ་དོན་དང་སྒྲའི་རྣམ་པ་སྣང་བ་གང་ཡིན་པ་དེ་དག་འབྲེལ་བར་བྱེད་པའི་ཕྱིར་རོ། ། རྟོག་པ་ལ་སྣང་བ་དེ་ནི་དབང་བོའི་ཡུལ་མ་ཡིན་ཏེ་ཡིན་ན་རྟོག་པས་རང་མཚན་རྟོགས་པས་དབང་པོ་དོན་མེད་དུ་ཐལ་བའི་ཕྱིར་རོ། ། གཞན་ཡང་དབང་པོའི་དོན་སྒྲའི་ཡུལ་དུ་མི་རིགས་ཏེ། དེ་ལ་བློ་གང་གིས་ཀྱང་བརྡ་བྱ་བ་མི་ནུས་པའི་ཕྱིར་རོ། ། འདི་ལྟར་དེ་ཉིད་རྟོག་པ་ལ་མི་སྣང་བའི་ཕྱིར་དང༌། རྟོག་མེད་ལ་དཔྱོད་པ་མེད་པའི་ཕྱིར་རོ། ། གཉིས་པ་དེའི་རྒྱུ་མཚན་ནི་རྟོག་པ་ལ་སྣང་བ་དེ་དབང་བོའི་ཡུལ་མ་ཡིན་པར་ཅིས་གྲུབ་ཅེ་ན། སྒྲ་དོན་འབྲེལ་བ་བྱེད་པ་དེའི་ཚེ་དབང་ཤེས་ལ་གསལ་བར་སྣང་བའི་དོན་དེ་ལྟ་བུ་རྟོག་པ་ལ་སྣང་བ་མེད་པའི་ཕྱིར་རོ། ། མདོར་ན་རྟོག་པ་དང་དབང་ཤེས་ཡུལ་ཐ་དད་དེ་གསལ་བ་དང་མི་གསལ་བར་སྣང་བའི་ཕྱིར་རོ་ཞེས་པའི་དོན་ཏོ། ། སྣང་བ་ཐ་དད་པ་ནི་གཅིག་ཏུ་འགལ་ཏེ་ཤེས་པའི་སྣང་བ་འམ་རྣམ་པ་ཐ་དད་པ་ཡིས་སྔོན་པོ་ལ་སོགས་པའི་དོན་རྣམས་ཁྱད་པར་ཏེ་ཐ་དད་དུ་འབྱེད་པའི་ཕྱིར། འོ་ན་བུམ་པ་གཅིག་ཉིད་ཀྱང་དུ་མར་འགྱུར་ཏེ་ཐག་རིང་ན་མི་གསལ་ལ་ཐུང་ན་གསལ་བའི་ཕྱིར་རོ་ཞེ་ན། བླཽ་གང་ལ་བུམ་པའི་རྣམ་པ་མི་གསལ་ན་དེའི་ཡུལ་ཅན་དུ་མི་རིགས་ཏེ། དེའི་གནས་ལུགས་མ་རྟོགས་པའི་ཕྱིར་ཆུང་ངུ་ཆེན་པོར་སྣང་བ་བཞིན་ནོ། ། ཤེས་པའི་སྣང་བ་ཐ་དད་པ་ཁོ་ནས་དོན་རྣམས་ཐ་དད་དུ་འབྱེད་པར་མ་ཟད་དེ་རྒྱུའི་ནུས་པ་དང་འབྲས་བུ་ཐ་དད་ཀྱི་སྒོ་ནས་ཀྱང་དབྱེ་བར་ནུས་པའི་ཕྱིར་རོ་ཞེ་ན།

དེ་དག་ཀྱང་སྣང་བ་ཐ་དད་པའི་མཐར་ཐུག་པ་ཡིན་ཏེ། དེ་ཐ་དད་མེད་ན་རྒྱུ་དང་འབྲས་བུའང་ཐ་དད་མི་འགྲུབ་པའི་ཕྱིར་རོ། ། གསུམ་པ་ནི་གལ་ཏེ་དོན་རིང་པོ་ལ་བརྡ་བྱེད་པའི་ཚེ་དོན་དེ་དངོས་སུ་མེད་པས་སྒྲ་དངོས་པོའི་ཡུལ་ཅན་མ་ཡིན་ཡང་དོན་ཉེ་བ་ལ་བརྡ་བྱེད་པའི་ཚེ་དངོས་པོའི་ཡུལ་ཅན་དུ་འགྱུར་ཏེ་མིག་གིས་མཐོང་བའི་གོང་བུ་འདི་བུམ་པའོ་ཞེས་བརྗོད་པའིཕྱིར་རོ་ཞེ་ན། མིག་སོགས་ཀྱི་དབང་པོ་ལ་རང་རང་གི་དོན་ཉེ་བ་སྣང་བའི་དུས་ན་ཡང༌། འདི་བུམ་པ་ཡིན་ནོ་ཞེས་བརྡ་ཤེས་པ་གཞན་གྱིས་བསྟན་པ་ན་ཡང་རང་གི་རྟོག་པ་ལ་སྣང་བའི་ཁ་གཡེལ་བ་ལ་སོགས་པ་དེ་ཉིད་ལ་སྒྲ་སྦྱོར་བར་བྱེད་ཀྱི་དབང་བོའི་སྐྱོད་ཡུལ་དུ་གྱུར་བའི་ཁ་གཡེལ་བ་ལ་སོགས་པ་ལ་ནི་བརྡ་སྦྱོར་བ་མ་ཡིན་ནོ། ། གལ་ཏེ་ཡིན་ན་སྒྲ་ལས་དོན་རང་གི་མཚན་ཉིད་གོ་བར་འགྱུར་རོ། ། འདོད་པར་མི་ནུས་ཏེ་དབང་བོའི་ཡུལ་ལ་ལོངས་སྦྱོད་པའི་བྱ་བ་མེད་པའི་གང་ཟག་ལ་གཞན་གྱིས་འདི་ནི་རོ་མངར་པོའོ་ཞེས་བརྗོད་པའི་ཚེ་ངག་ཙམ་ལས་མངར་པོའི་རང་མཚན་སྣང་བ་མེད་པའི་ཕྱིར་རོ། ། གཉིས་པ་བརྡ་ལ་མ་ལྟོས་པར་སྒྲ་དོན་འདྲེས་པ་འཛིན་པ་མི་འཐད་པ་ནི། གལ་ཏེ་དབང་པོའི་ཡུལ་ལ་བརྡ་མ་བྱས་ཀྱང་སྒྲ་དོན་འདྲེས་པ་འཛིན་པ་མི་འགལ་ཏེ་དོན་དེ་ཉིད་དང་པོ་ནས་རང་རང་གི་མིང་དང་འདྲེས་ནས་སྐྱེ་བའི་ཕྱིར་རོ་ཞེ་ན། འབྲེལ་བ་སྟེ་བརྡ་མ་བྱས་པ་ཅན་གྱི་རང་མཚན་ནི་དང་པོ་ནས་བརྗོད་བྱའི་རང་བཞིན་དུ་སྐྱེས་པ་མིན་ཏེ། གལ་ཏེ་ཡིན་ན་བརྡ་ལ་མ་ལྟོས་པར་རང་རང་གི་དོན་དེ་ཉིད་མཐོང་ཙམ་གྱིས་མིང་ཤེས་པར་ཐལ་བའི་ཕྱིར་རོ། ། གཉིས་པ་རྟོག་པ་མངོན་སུམ་དུ་མི་འཐད་པ་ལ་གཉིས་ཏེ། མཐོང་རྟོག་གཅིག་ཏུ་ཞེན་པའི་རྒྱུ་མཚན་དང༌། དེ་ལ་རྩོད་པ་སྤང་བའོ། ། དང་པོ་ནི་ཁ་ཅིག་ན་རེ། དབང་པོའི་ཤེས་པ་ཉིད་རྟོག་པ་ཡིན་ཏེ་དབང་པོས་ཡུལ་བཟུང་བའི་ཚེ་འདི་བུམ་པའོ་འདི་སྦྲུལ་ཡིན་ནོ་ཞེས་འཛིན་པའི་ཕྱིར་རོ།

། དེའི་ཚེ་རྟོག་པ་ནི་དབང་ཤེས་ལས་གཞན་དུ་མེད་དེ་དེ་ལས་ཐ་དད་དུ་མ་དམིགས་པའི་ཕྱིར་དང༌། ཡུལ་དུས་ཐམས་ཅད་དུ་གང་ཟག་ཐམས་ཅད་ཀྱི་རྒྱུད་ལ་ཡུལ་གཅིག་ལ་ལྷན་གཅིག་ཏུ་འཇུག་པ་མཐོང་བའི་ཕྱིར་རོ། ། གལ་ཏེ་མཐོང་རྟོག་ཐ་དད་ན་གང་ཟག་གཅིག་གིས་དུས་གཅིག་ཏུ་ཡུལ་གཅིག་ལ་གསལ་བ་དང་མི་གསལ་བར་དམིགས་པར་ཐལ་བའི་ཕྱིར་དང༌། རྟོག་པ་དང་རྟོག་ཤེས་གཉིས་ཀ་བར་ཆད་པར་ཐལ་བའི་ཕྱིར་རོ་ཞེས་ཟེར་རོ། ། སྐྱོན་མེད་དེ་འགའ་ཞིག་གི་ཚེ་རྟོག་བཅས་ཀྱི་ཡིད་དང་རྟོག་པ་མེད་བའི་ཡིད་གཉིས་དུས་གཅིག་ཅར་དུ་ཡུལ་གཅིག་ལ་འཇུག་པའི་ཕྱིར་སྐྱེས་བུ་བླུན་པོ་དག་མཐོང་བ་དང་རྟོག་པ་དེ་དག་ལ་གཅིག་ཏུ་ཞེན་ཅིང་འཁྲུལ་བ་ཡིན་ནོ། ། དེ་དག་གཅིག་པ་ནི་མ་ཡིན་ཏེ། རྟོག་པ་ནི་སྔ་ཕྱི་གཅིག་ཏུ་བསྲེས་ནས་འཛིན་ལ། དབང་ཤེས་ནི་ད་ལྟར་བ་ཁོ་ན་ལ་འཇུག་པའི་ཕྱིར་རོ། ། ཡང་རྣམ་ཤེས་རིམས་ཀྱིས་འཇུག་པའི་ཕྱོགས་ལའང་བླུན་པོས་དེ་དག་ལའང་གཅིག་ཏུ་ཞེན་པ་མི་འགལ་ཏེ་རྟོག་བཅས་རྟོག་མེད་དེ་དག་སྤེལ་ནས་འཇུག་པ་མྱུར་བའི་ཕྱིར་རོ།

 ། འདི་ནི་རང་གི་འདོད་པ་མ་ཡིན་ཀྱང་ཁྱེད་ཀྱི་ཕྱོགས་ལའང་མཐོང་རྟོག་གཅིག་ཏུ་ཞེན་པ་མི་འགལ་ཞེས་སྟོན་པའོ། ། གཉིས་པ་ལ་གསུམ་སྟེ། མཐོང་བ་རྒྱུ་ཆད་དུ་ཐལ་བ་སྤང་བ་དང༌། ཡུལ་ལྔ་ག་ཉེ་བའི་རིམ་གྱིས་འཛིན་པ་སྲེད་པར་ཐལ་བ་སྤང་བ་དང༌། མགལ་མེ་ལ་འཁོར་ལོར་སྣང་པའི་རྒྱུ་བསྟན་པའོ། ། དང་པོ་ལ་གསུམ་ལས། རྩོད་པ་དགོད་པ་ནི། གལ་ཏེ་མངོན་སུམ་ཉིད་རྟོག་པ་ཡིན་ན་མངོན་སུམ་ལ་རྟོག་པས་བར་དུ་གཅོད་པ་མི་སྲིད་དེ། རང་ཉིད་ལ་རང་ཉིད་ཀྱིས་བར་དུ་གཅོད་པ་འགལ་བའི་ཕྱིར་རོ། ། རྟོག་མེད་ཡིན་ཞིང་བློ་རིམ་གྱི་སྐྱེ་ན་མངོན་སུམ་ནི་ཡུལ་འཛིན་པ་ཡིན་ལ་རྟོག་པ་ནི་ཡུལ་འཛིན་པས་སྟོང་པ་ཡིན་པས་ཡུལ་མེད་པའི་རྣམ་རྟོག་གིས་མཐོང་བའི་བར་དུ་བཅད་པའི་ཕྱིར་དབང་པོའི་བྱེད་པ་མ་ཉམས་པའི་དུས་ན་ཡང་ཡུལ་མཐོང་བའི་ཤེས་པ་རྒྱུན་ཆད་དུ་འགྱུར་རོ་ཞེ་ན། མ་ཡིན་ཏེ་མཐོང་རྟོག་ཐ་དད་ཅིང་རིམས་ཀྱིས་སྐྱེ་ན་དེ་ལྟར་ཡང་འགྱུར་ཡང་རྟོག་བཅས་རྟོག་མེད་གཉིས་དུས་གཅིག་སྐྱེ་བར་འདོད་པའི་ཕྱིར་རོ། ། འདི་ནི་རྣལ་མའི་ལན་ཡིན་ནོ། ། གཉིས་པ་རིམ་གྱིས་སྐྱེ་བར་ཁས་བླངས་པའི་ལན་ནི། གཞན་ཡང་མངོན་སུམ་རྟོགས་བཅས་སུ་འདོད་པའི་ལུགས་ལའང་རྟོག་པ་ནི་གཉིས་ཏེ། ཡུལ་ད་ལྟར་བ་ལ་འཇུག་པ་དང་ཡུལ་གཞན་ལ་འཇུག་པའི་རྟོག་པའོ། ། འདི་གཉིས་ཀྱང་རིགས་ཐ་དད་པ་ཡིན་ཏེ། ད་ལྟ་བ་ལ་འཇུག་པ་ནི་ཡུལ་གསལ་བ་སྣང་བ་ཡིན་ལ་གཅིག་ཤོས་ནི་དེ་ལྟར་མ་ཡིན་པའི་ཕྱིར་རོ། ། དེས་ན་ཡུལ་ཉེ་བ་ན་རྟོག་པ་འཇུག་པའི་ཚེ་དེ་ལས་རིགས་ཐ་དད་པའི་འདས་པ་དང་མ་འོངས་པ་ལ་འཇུག་པའི་རྣམ་རྟོག་སྐྱེས་པའི་ཕྱིར་ཡུལ་ད་ལྟར་བ་ལ་འཇུག་པའི་རྟོག་པའམ་མཐོང་བ་ཇི་ལྟར་རྒྱུ་ཆད་པ་མིན་ཏེ་རྒྱུན་ཆད་པར་འགྱུར་རོ། ། གསུམ་པ་ཉེས་སྤོང་གི་ལན་དགག་པ་ལ་གཉིས་ཏེ། རྩོད་པ་བཀོད་པ་དང༌། ཧ་ཅང་ཐལ་བས་དེ་དགག་པའོ། ། དང་པོ་ནི་གལ་ཏེ་མགལ་མེ་ཅེས་པ་དེ་ཡུལ་སྔ་མ་སྤངས་ནས་ཕྱི་མ་ཕྱི་མར་འཇུག་པའི་ཕྱིར་ཡུལ་ཐམས་ཅད་དུ་ཁྱབ་པ་མ་ཡིན་ཀྱང་འཇུག་པ་མྱུར་བས་སྔ་ཕྱི་མཚམས་སྦྱར་ཏེ་འཁོར་ལོར་མཐོང་བ་བཞིན་དུ་ད་ལྟར་གྱི་དངོས་པོ་མཐོང་བའི་ཕྱོགས་ཀྱི་རྟོག་པ་སྟོབས་དང་ལྡན་པའི་ཕྱིར་རིགས་ཐ་དད་ཀྱི་རྟོག་པ་བར་དུ་ཞུགས་ཀྱང་མཐོང་བ་རྒྱུན་མ་ཆད་པར་འདོད་པ་ཡིན་ནོ།

། དེ་སྟོབས་དང་ལྡན་པ་ཅིའི་ཕྱིར་ཞེ་ན། མཐོང་བའི་ཕྱོགས་གྲངས་མང་སྟེ་མཐོང་བ་གཉིས་ཀྱི་བར་དུ་མ་མཐོང་བ་གཅིག་ལས་མེད་པའི་ཕྱིར་དང༌། མཐོང་བའི་སྐད་ཅིག་གཉིས་ཀྱང་འཇུག་པ་མྱུར་བའི་ཕྱིར་རོ་ཞེ་ན། གཉིས་པ་ལ་བཞི་སྟེ་ཕྱོགས་གཞན་ལ་ཧ་ཅང་ཐལ་བ་དང༌། ཡི་གེ་ལ་ཧ་ཅང་ཐལ་བ་དང༌། བར་ཆད་ཡོད་མེད་མི་འཐད་བ་དང༌། ཡིད་ཤེས་གཅིག་པུ་འཇུག་པའི་ཚེ་ཡུལ་གཅིག་ཆར་དུ་འཛིན་པར་ཐལ་བའོ། ། དང་པོ་མཐོང་བ་རྒྱུན་མི་འཆད་པའི་རྒྱུ་མཚན་དེ་ནི་གཞན་ཁོ་བོ་ཅག་གི་ཕྱོགས་ལའང་མཚུངས་པས་མཐོང་བ་རྒྱུན་མ་ཆད་པར་འདོད་པ་ཡིན་ཏེ། འདི་ལྟར་མཐོང་རྟོག་ཐ་དད་རིགས་ཀྱིས་སྐྱེ་ཡང་མཐོང་བའི་སྐད་ཅིག་མ་མང་བ་དང་འཇུག་པ་མྱུར་བས་མཐོང་བའི་ཕྱོགས་སྟོབས་དང་ལྡན་བའི་ཕྱིར་རོ། ། གཉིས་པ་ལ་གཉིས་ལས། དང་པོ་ཐལ་བ་དགོད་པ་ནི། མཐོང་བ་འཇུག་པ་མྱུར་བས་གཅིག་ཏུ་འཁྲུལ་ན་རས་ལ་སོགས་པའི་ཡི་གེ་སྔ་ཕྱིའི་གོ་རིམ་མེད་བར་གཅིག་ཅར་དུ་ཐོས་པར་འགྱུར་ཏེ་འཇུག་པ་མྱུར་བའི་ཕྱིར་རོ། ། འདོད་ན་ཡི་གེ་དེ་དག་ཐ་དད་དུ་མི་ཤེས་པར་འགྱུར་རོ། ། འདི་ནི་ཆུའི་ཐིགས་པ་འབབ་པ་ལ་སོགས་པ་མྱུར་བ་གཞན་ལའང་སྦྱར་རོ། ། གཉིས་པ་དེའི་ལན་དགག་པ་ནི། གལ་ཏེ་ཡི་གེ་སྔ་ཕྱི་གཅིག་ཏུ་འཛིན་པར་མི་འགྱུར་ཏེ་ཡི་གེ་གཉིས་འགའ་ཞིག་ལ་ལྟོས་ནས་མྱུར་ཡང་ཤེས་པ་ལ་གཅིག་ཏུ་འཁྲུལ་བའི་མྱུར་བ་ལྟ་བུ་འདི་ལ་མེད་པའི་ཕྱིར་རོ་ཞེ་ན། འོ་ན་ཤེས་པ་རིམ་གྱིས་སྐྱེས་པའི་སྐབས་འདིར་དབང་པོའི་དོན་ཀུན་དང་གཅིག་ཅར་དུ་འདུས་པའི་དབང་པོ་དང་ཡིད་ལ་བྱེད་པ་མི་སྲིད་པ་མ་ཡིན་ཏེ་འགའ་ཞིག་ཏུ་དེ་དག་ཐམས་ཅད་ཚོགས་པ་མཐོང་བའི་ཕྱིར་རོ། ། གལ་ཏེ་སྲིད་ན་རྣམ་ཤེས་དྲུག་སྐྱེས་པའི་ཚེ་སྔར་གྱི་གཟུགས་འཛིན་པ་དང་ཕྱིས་ཀྱི་གཟུགས་འཛིན་པའི་ཤེས་པ་གཉིས་ལ་གཅིག་ཏུ་འཁྲུལ་བ་མི་སྲིད་པར་འགྱུར་ཏེ་གཞན་ལྔ་པོ་རྣམས་ཀྱིས་བར་དུ་ཆོད་པའི་ཕྱིར་རོ། ། འདི་ལྟ་ཁྱོད་ཀྱི་ལུགས་ལ་ཐོག་མར་གཟུགས་འཛིན་པའི་ཤེས་པ་སྐྱེ་ལ་དེའི་རྗེས་སུ་སྒྲ་འཛིན་པ་དང་དེ་བཞིན་དུ་དྲི་དང་རོ་དང་རེག་བྱ་དང་ཆོས་འཛིན་པའི་ཤེས་པ་དང་དེ་རྗེས་སུ་ཡང་གཟུགས་འཛིན་པའི་ཤེས་པ་སྐྱེ་བར་འདོད་པའི་ཕྱིར་རོ།

། གལ་ཏེ་དེ་དག་གིས་བར་དུ་ཆོད་ཀྱང་དེ་དག་ཀྱང་འཇུག་པ་མྱུར་བའི་ཕྱིར་བར་ཆད་མེད་པ་དེ་བཞིན་དུ་སྣང་བའི་བློ་གང་ཡིན་པ་དེ་སྐྱེའོཞེ་ན། འོ་ན་རྒྱ་མཚོ་ལ་སོགས་པ་མིང་གི་མཐར་ཐུག་པའི་ཡི་གེ་སར་ལྟ་བུ་གཅིག་ཅར་དུ་འཛིན་པར་འགྱུར་ཏེ་ཡི་གེའི་ཡུལ་ཅན་གྱི་ཤེས་པ་སྐད་ཅིག་དང་འདྲེས་པ་སྟེ་ཡི་གེའི་སྐད་ཅིག་སྔ་ཕྱི་ལ་གཞན་བར་དུ་ཞུགས་པ་མེད་པའི་ཕྱིར་རོ་ཞེས་པའི་དོན་ཏོ། ། གལ་ཏེ་གཟུགས་འཛིན་པའི་ཤེས་པ་ལ་གཞན་མང་པོས་བར་དུ་ཆོད་ཀྱང་གཅིག་ཏུ་འཛིན་པའི་བློ་སྐྱེ་ལ་ཡི་གེ་ལ་བར་ཆད་གཏན་ནས་མེད་ཀྱང་གཅིག་ཏུ་འཛིན་པའི་བློ་མི་སྐྱེ་ན་བར་ཆད་མེད་པ་ལ་བར་ཆོད་པར་སྣང་བ་དང༌། ཡོད་པ་ལ་མ་ཆོད་པར་སྣང་བ་དེ་ངོ་མཚར་ཞེས་བསྟིངས་པའོ། ། རྒྱུ་རྐྱེན་གྱི་ཚོགས་པ་ཚང་ན་བློ་རིམས་ཀྱིས་སྐྱེ་བ་མི་འཐད་པ་དེའི་ཕྱིར་རྐྱེན་ཅི་ལྟ་བ་བཞིན་དུ་བློ་ནི་གཅིག་ཅར་སྐྱེ་བར་འགྱུར་རོ། ། གསུམ་པ་ནི། དབང་ཤེས་ལྔ་དུས་གཅིག་ཏུ་སྐྱེས་པའི་ཚེ་བར་ཆད་དང་བཅས་པ་དང་གང་རུང་རེ་རེ་སྐྱེས་པའི་ཚེ་བར་ཆད་མེད་པར་འདོད་པ་དེ་ཇི་ལྟར་འཐད་པ་ཡིན་ཏེ། གཉིས་ཀའི་ཚེ་རང་རང་གི་ཡུལ་གསལ་བར་སྣང་བ་ལ་ཁྱད་པར་མེད་པའི་ཕྱིར་རོ། ། བར་ཆད་ཡོད་ན་གསལ་བར་སྣང་བ་འགལ་ཏེ་ཟླ་བས་བར་དུ་ཆོད་པའི་བུམ་པ་བཞིན་ནོ༌། ། བཞི་བ་ནི། གལ་ཏེ་འཇུག་པ་མྱུར་བས་རྣམ་ཤེས་གཞན་གྱིས་བར་དུ་ཆོད་ཀྱང་མ་ཆད་པར་སྣང་བའི་བློ་སྐྱེ་ན་དབང་ཤེས་ལྔ་འགགས་པའི་རྗེས་སུ་ཡིད་ཀྱི་རྣམ་པར་རྟོག་པ་འབའ་ཞིག་འཇུག་པ་ན་ཡུལ་རིམ་ཀྱིས་འཛིན་པར་མི་འགྱུར་ཏེ་འཇུག་བ་མྱུར་ཞིང་བར་ཆད་མེད་པའི་ཕྱིར་རོ། ། འདོད་པར་མི་ནུས་ཏེ་ཡུལ་ཐམས་ཅད་གཅིག་ཅར་དུ་འཛིན་པ་མ་དམིགས་པའི་ཕྱིར་རོ། ། གཉིས་པ་ཡུལ་ལྔ་ཀ་ཉེ་བའི་ཚེ་རིམ་གྱིས་འཛིན་པ་མི་སྲིད་པ་སྤང་བ་ནི། གལ་ཏེ་རྣམ་པར་ཤེས་པ་གཅིག་ཅར་དུ་སྐྱེ་ན་འགའ་ཞིག་གི་ཚེ་ཡུལ་ལྡ་ཀ་ཉེ་བའི་ཕྱིར་ཡུལ་ལྔ་ཀ་འཛིན་པའི་ཤེས་པ་སྐྱེ་བར་འགྱུར་རོ།

། འདོད་པར་མི་ནུས་ཏེ་གང་རུང་རེ་འཛིན་པར་མཐོང་བའི་ཕྱིར་རོ་ཞེ་ན། གནས་སྐབས་ལ་ལར་དབང་པོའི་ཡུལ་ཀུན་ལ་ཆགས་སེམས་ཡོད་པའི་སྐྱེས་བུ་དེ་དོན་ཉེ་བ་འགའ་ཞིག་ལའང་འཛིན་པ་མེད་པ་དེ་ནི་ཡིད་ལ་བྱེད་པ་སྔ་མ་དེ་ཤེས་པ་འགའ་ཞིག་གིས་དེ་མ་ཐག་པའི་རྐྱེན་དུ་མ་གྲུབ་པའི་ཕྱིར་རོ། ། དེ་ཅིའི་ཕྱིར་ཞེ་ན། ཤེས་པ་གཞན་སྐྱེད་པའི་ནུས་པ་ཉམས་པའི་ཕྱིར་རོ། ། དེའང་ཡིད་རྟོག་བཅས་དེ་ཡུལ་གཅིག་ཁོ་ན་ལ་ཆགས་པའི་ཕྱིར་རོ། ། གཞན་ཡང་ཤེས་པ་རིམ་གྱིས་སྐྱེ་བ་དང་གཅིག་ཅར་སྐྱེ་བ་གཉིས་ཀ་ལའང་རྩོད་པ་འདི་མཚུངས་པར་ཡོད་དེ། འདི་ལྟར་དོན་ལྔ་ཀ་ཉེ་བ་ན་ཤེས་པ་གཅིག་ཁོ་ན་སྐྱེ་བ་ལ་རྒྱུ་མཚན་མེད་ན་དེར་འཇོག་པ་མི་འཐད་ལ། རྒྱུ་མཚན་ཡོད་ན་གང་ཡིན་ཡིད་སྔ་མ་དེ་ཤེས་པ་རེ་རེ་ཁོ་ན་སྐྱེད་པ་ལ་ནུས་པ་ངེས་པའི་ཕྱིར་རོ་ཞེ་ན། མ་ཡིན་ཏེ་ཁ་ཅིག་ཏུ་ཐམས་ཅད་གཅིག་ཅར་དུ་སྐྱེ་བ་མཐོང་བའི་ཕྱིར་རོ། ། ཡུལ་གཅིག་ཁོ་ན་ལ་ཆགས་བའི་ཚེ་ནུས་པ་ངེས་པ་ཡིན་ནོ་ཞེ་ན། ཁོ་བོ་ཡང་དེ་ལྟར་འདོད་པས་རྐྱེན་ཇི་ལྟར་བཞིན་དུ་ཤེས་པ་སྐྱེའོ། ། ཞེས་བཤད་པ་ཡིན་ནོ། ། དེས་ན་རྩོད་ལན་གཉིས་ཀ་མཚུངས་པ་ཡིན་ནོ། ། གལ་ཏེ་ཡིད་ཅེས་བྱ་བ་ནི་བེམ་པོ་ཡུངས་དཀར་གྱི་ཚད་དུ་གྱུར་པ་སྙིང་གི་དབུས་ན་གནས་པ་གཅིག་ཉིད་ཡིན་ལ་དེ་དབང་བོའི་སྒཽ་གང་དང་འབྲེལ་བ་དེའི་ཤེས་པ་སྐྱེད་པར་འགྱུར་རོ་ཞེ་ན། དེ་ནི་ཚད་མས་མ་གྲུབ་པའི་ཕྱིར་མི་འཐད་དོ། ། གསུམ་པ་མགལ་མེ་ལ་འཁོར་ལོར་སྣང་བའི་རྒྱུ་ནི། གལ་ཏེ་རིམ་གྱི་སྐྱེའང་གཅིག་ཅར་དུ་སྐྱེ་བར་སྣང་བ་མི་འགལ་ཏེ་མགལ་མེ་ཡུལ་རིམ་གྱིས་འཇུག་པའང་ཡུལ་ཐམས་ཅད་དུ་གཅིག་ཅར་སྣང་བ་བཞིན་ཞེ་ན། མགལ་མེའི་སྣང་བ་ནི་དེ་ལྟར་མ་ཡིན་ཏེ་གཅིག་ཆར་དུ་འཁོར་ལོར་སྣང་བའི་འཁྲུལ་བ་སྐྱེའོ་ཞེས་དྲང་ངོ། དེ་ཡུལ་གྱི་སྟོབས་ལས་སྐྱེ་བ་མ་ཡིན་ཏེ་གནོད་པ་ཅན་གྱི་མིག་གི་དབང་པོ་ལས་སྐྱེའོ། ། འོ་ན་གང་གིས་གནོད་པ་བྱས་ཤེ་ན་མགལ་མེ་དང་གྲུར་ཞུགས་པ་ལ་སོགས་པ་མྱུར་དུ་འཇུག་པའི་རྗེས་སུ་འགྲོ་བས་དབང་པོ་འཁྲུལ་བས་རྐྱེན་བྱས་པའོ།

། དེས་ན་འཁོར་ལོར་མཐོང་བ་ནི་མེ་སྟག་རིམས་ཀྱིས་འབྱུང་བ་འཇུག་པ་མྱུར་བས་མཚམས་སྦྱར་བ་མ་ཡིན་གྱི་དབང་པོ་འཁྲུལ་བ་ལ་གཅིག་ཅར་དུ་འཁོར་ལོར་སྣང་བ་ཡིན་ནོ། ། གཉིས་པ་ད་ནི་གཞན་གྱི་རྟོག་བྲལ་ཀྱི་སྒྲུབ་བྱེད་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ནི། སྲིད་པའི་བདག་པོ་ལ་སོགས་པ་ལ་ལ་ན་རེ། དབང་བོའི་བློ་ནི་རྟོག་པ་མེད་པ་ཡིན་ཏེ་དབང་པོ་ལས་སྐྱེས་བའི་ཕྱིར་དང་སོགས་པ་སྟེ་མྱོང་བའི་རྣམ་པས་འཇུག་པའི་ཕྱིར་དང༌། ཡིད་མ་ཡིན་པའི་ཕྱིར་གསར་དུ་སྐྱེས་པའི་བྱིས་པའི་བློ་བཞིན་ནོ། ། བྱིས་པའི་དབང་ཤེས་རྟོག་མེད་དུ་ཅིས་འགྲུབ་ཅེ་ན། དེའི་རྒྱུ་མཚན་ནི་བརྡ་ཉམས་པ་སྟེ་བྱིས་བའི་དབང་ཤེས་ཀྱིས་སྒྲ་དོན་གྱི་འབྲེལ་བ་འཛིན་མི་ཤེས་པའི་ཕྱིར་རོ། ། ཞེས་སྨྲའོ། ། གཉིས་པ་ལ་གཉིས་ཏེ། དབང་པོ་ལས་སྐྱེས་པའི་རྟགས་དགག་པ་དང། དེས་གཞན་ཡང་ཁེགས་པར་བསྟན་པའོ། ། དང་པོ་ལ་གསུམ་ལས། ། ཐལ་བ་དགོད་བ་ནི། དེ་དག་གི་ལྟར་ན་བྱིས་པའི་བློ་ཐམས་ཅད་མངོན་གསུམ་སྟེ་ཡུལ་གསལ་བར་སྣང་བ་ཉིད་དུ་འགྱུར་ཏེ། རྟོག་མེད་ཀྱི་ཤེས་པ་ཡིན་པའི་ཕྱིར་རོ། ། གཉིས་པ་དེ་ལ་བསལ་བ་དགོད་པ་ནི། དེ་ལྟར་འདོད་པ་ཁོ་ནའོ་ཞེ་ན། འོ་ན་བརྡ་འཛིན་བའི་རྒྱུ་རྟོག་པ་དང་བྲལ་བའི་ཕྱིར་བྱིས་པ་དེ་ནི་དུས་ཕྱིས་ན་ཚོད་སྨིན་པའི་དུས་སུའང་བརྡ་འཛིན་པར་མི་འགྱུར་བ་དང༌། བྱ་བ་གཞན་བཏང་ནས་གཞན་ལ་འཇུག་པར་ཡང་མི་འགྱུར་རོ། ། དེ་ལྟར་ན་ཐ་སྙད་ཐམས་ཅད་རྒྱུན་ཆད་པར་འགྱུར་རོ། ། གསུམ་པ་དེའི་ལན་དགག་པ་ལ་གསུམ་ལས། ། དང་པོ་འདོད་པ་བརྗོད་པ་ནི། གལ་ཏེ་བྱིས་པ་ལ་བརྡའི་རྒྱུ་རྟོག་པ་མེད་པར་མ་གྲུབ་སྟེ། བྱིས་པ་བརྡ་ལ་མ་བྱང་དུ་ཟིན་ཀྱང་བླང་དོར་ལ་དཔྱོད་པའི་ཡིད་ཡོད་པ་དེས་ན་ཕྱིས་བརྡ་དེ་འཛིན་པར་འདོད་དོ་ཞེ་ན། གཉིས་པ་དེ་དགག་བ་ནི། སྔར་བརྡ་མི་ཤེས་བའི་ཡིད་ཕྱིས་བརྡ་འཛིན་བའི་རྟོག་བར་འགྱུར་བ་བཞིན་དུ་བྱིས་བའི་དབང་པོ་ལས་སྐྱེ་བའི་ཤེས་པ་ཡང་སྔར་བརྡ་ནི་ཤེས་པ་ལས་ཕྱིས་བརྡ་འཛིན་བའི་རྟོག་པར་འགྱུར་ཏེ།

དེ་ལྟར་འགྱུར་བ་ལའང་གནོད་བྱེད་མེད་པའམ་མཚུངས་པའི་ཕྱིར་རོ། ། གསུམ་པ་དེའི་ལན་དགག་པ་ནི། དབང་ཤེས་ཕྱིས་ཀྱང་རྟོག་པར་འགྱུར་བ་མི་འཐད་དེ། ། དབང་པོ་ལས་སྐྱེས་པའི་ཕྱིར་རོ་ཞེ་ན། འདི་འདྲ་བའི་རྟགས་འདི་ཡང་ལྷག་ལྡན་ཡིན་ཏེ་རྟོག་མེད་དང་འབྲེལ་བ་མ་གྲུབ་ཅིང་རྟོག་པ་དང་འགལ་བ་མ་གྲུབ་པའི་ཕྱིར་རོ། ། གལ་ཏེ་དབང་སྐྱེས་ནི་རྟོག་པ་དང་འགལ་བ་ཡིན་ཏེ་སྔ་ཕྱི་འཛིན་པས་སྟོང་བའི་བློ་ཡིན་པའི་ཕྱིར་རོ། ། འོ་ན་བྱིས་པའི་རྒྱུད་ལ་དབང་ཤེས་རྟོག་བྲལ་དུ་སྒྲུབ་པར་བྱེད་བའི་རྟགས་སྔ་ཕྱི་གཅིག་ཏུ་འཛིན་པས་སྟོང་བ་དེ་ཉིད་རྒན་པོའི་གནས་སྐབས་འདིར་ཡང་བརྗོད་པར་བྱ་སྟེ་གཉིས་ཀ་དབང་པོའི་བློར་མཚུངས་པའི་ཕྱིར་རོ། ། ཡང་ན་བྱིས་པའི་དབང་ཤེས་རྟོག་བྲལ་དུ་སྒྲུབ་པའི་རྟགས་བརྡ་ཉམས་པ་དེ་ཉིད་འདིར་ཡང་ཅེས་སྦྱར་རོ། ། གཉིས་པ་ནི་དབང་པོ་ལས་སྐྱེས་པ་རྟགས་ལྟར་སྣང་དུ་སྒྲུབ་པའི་རིགས་པ་འདིས་ནི་མྱོང་བ་དང་ཡིད་མ་ཡིན་པ་གཉིས་ཀྱང་ལྟར་སྣང་དུ་བཤད་པ་ཡིན་ཏེ་འདི་ལྟར། གཞན་ཐམས་ཅད་ནི་འདྲ་ལ། དེ་བཞིན་དབང་སྐྱེས་ལའང་འགྱུར། ། ཞེས་པ་མན་ཆད། དེ་བཞིན་མྱོང་བ་ལའང་འགྱུར༌། ། ཞེས་འདོན་པ་བསྒྱུར་ལ་བཤད་དོ། ། གསུམ་པ་རང་ཉིད་ཀྱི་རྟོག་བྲལ་དུ་བསྒྲུབ་པའི་སྒྲུབ་བྱེད་གཞན་ཡང་བསྟན་པ་ལ་གཉིས་ཏེ། དོན་སྦྱོར་གྱི་རྟོག་པ་དང༌། སྒྲ་སྦྱོར་གྱི་རྟོག་པ་འགོག་པའོ། ། དང་པོ་ལ་གསུམ་སྟེ། ཁྱབ་པ་བསྟན་པ་དང༌། རྟགས་དགོད་པ་དང༌། ཕྱོགས་ཆོས་བསྒྲུབ་བའོ། ། དང་པོ་ནི་ཁྱད་པར་དང་ནི་ཞེས་པ་ལ་སོགས་པ་སྟེ། འདི་དག་དོན་སྦྱོར་གྱི་རྟོག་པ་འགོག་པའི་རིགས་པ་ཡིན་ལ། དོན་སྦྱོར་གྱི་རྟོག་པ་ནི་དོན་གྱིས་དོན་ཁྱད་པར་དུ་བྱས་ནས་འཛིན་པ་ཡིན་ནོ། ། དེའང་གཉིས་ལས། ཐ་དད་ཀྱིས་ཁྱད་པར་དུ་བྱས་པ་ནི་དབྱུག་པས་སྐྱེས་བུ་ཁྱད་པར་དུ་བྱས་པ་ལྟ་བུའོ། ། ཐ་དད་མེད་པས་ཁྱད་པར་དུ་བྱས་པ་ནི་བ་ལང་གི་རིགས་དང་ཡོན་ཏན་ཁ་དོག་དཀར་པོ་ལ་སོགས་པ་དང་འགྲོ་བ་ལ་སོགས་པའི་བྱ་བས་ཁྱད་པར་དུ་བྱས་པའི་གོང་བུ་འགའ་ཞིག་ལྟ་བུའོ།

། ཆོས་དེ་དག་གིས་འགའ་ཞིག་ཁྱད་པར་དུ་བྱས་ནས་འཛིན་པ་ལ་ཆོས་བཞི་པོ་སོ་སོར་འཛིན་པས་ཁྱབ་ཅེས་སྟོན་པ་ནི་དབྱུག་པ་ལ་སོགས་པའི་ཁྱད་པར་དང་སྐྱེས་བུ་ལ་སོགས་པའི་ཁྱད་པར་དུ་བྱ་བའི་གཞི་དང༌། དེ་གཉིས་ཀྱི་འབྲེལ་བ་དང༌། འཇིག་རྟེན་གྱི་གཞུང་ལུགས་ནི་དེ་དག་སོ་སོའི་བརྡ་སྟེ་བཞི་པོ་དེ་བློ་གང་གིས་སོ་སོར་བཟུང་ནས་ཡོད་ན་བཞི་པོ་དེ་དག་གཅིག་ཏུ་བསྡོམས་ནས་འདི་ཁྱད་པར་དེ་ལྟར་རྟོགས་ཅེས་པ་ཕྱིས་དེ་དག་བསྡོམས་ནས་འཛིན་པ་ལ་སྔར་དེ་དག་སོ་སོར་འཛིན་པས་ཁྱབ་ཅེས་པའི་དོན་ཏོ། ། གཞན་དུ་མིན་ཅེས་པ་ནི་བཞི་པོ་སོ་སོར་འཛིན་པ་མེད་ན་དེ་དག་བསྡོམས་ནས་འཛིན་པ་སྲིད་པ་མིན་ཅེས་པའོ། ། དཔེར་ན་སྐྱེས་བུ་དང་དབྱུག་པ་དང༌། དེ་གཉིས་ཀྱིས་འབྲེལ་བ་དང༌། དེ་དག་གི་བརྡ་ཤེས་ན་དབྱུག་པ་ཅན་དུ་འཛིན་ལ་མི་ཤེས་ན་མི་འཛིན་པ་བཞིན་ནོ། དེ་ལ་དོན་ལ་དོན་སྦྱར་ནས་འཛིན་པ་ཡང་དག་པར་ན་མེད་དེ་ཁྱད་པ་དང་ཁྱད་པར་གྱི་གཞི་ཐ་དད་དང་ཐ་མི་དད་གཉིས་ཀ་ལ་མེད་པའི་ཕྱིར་རོ། ། འདི་ལྟར་དེ་གཉིས་ཐ་དད་ཕན་ཚུན་འདྲེས་པ་མེད་པའི་ཕྱིར་དང༌། ཐ་མི་དད་ན་སྦྱར་རྒྱུ་གཉིས་མེད་པའི་ཕྱིར་རོ། ། གཉིས་པ་རྟགས་དགོད་པ་ནི། རིགས་སོགས་ཅེས་པ་སྟེ་འོག་ཏུ་དབང་བོའི་ཤེས་པ་འདི་ལ་ཆོས་ཅན་དེ་ལྡན་གྱི་རྫས་ལ་བྱ་བ་ལ་སོགས་པ་སྦྱར་ནས་འཛིན་པའི་རྟོག་པ་ཡོད་པ་མ་ཡིན་ཏེ། དབང་པོ་ཁྱད་པར་དུ་བྱེད་པའི་ཆོས་རིགས་ལ་སོགས་པ་དང༌། ཁྱད་པར་དུ་བྱ་བའི་གཞི་བ་ལང་ལ་སོགས་པའི་གོང་བུ་དང༌། དེ་དག་གི་འབྲེལ་བ་དང༌། དེ་དག་གི་བརྡ་སྟེ་བཞི་བོ་དེ་བྱེ་བྲག་སྟེ་ཐ་དད་དུ་རྟོགས་པ་མེད་པའི་ཕྱིར་ཆུ་དང་འོ་མ་འདྲེས་པ་བཞིན་ནོ། ། འདིའི་ལྡོག་ཁྱབ་ནི་གོང་དུ་བསྟན་ཟིན་ཏོ། ། དེས་ན་ཞེས་པའི་རྐང་བ་གཅིག་ནི་དོན་བསྡུ་བར་ཡང་གསལ་ལོ། ། གལ་ཏེ་དོན་ཐ་དད་མེད་པ་ལ་ཆོས་བཞི་སོ་སོར་འཛིན་པ་མེད་པས་དེ་དག་བསྔོམས་ནས་འཛིན་བ་མི་སྲིད་ཀྱང་དབྱུག་པ་ལ་སོགས་པ་ཐ་དད་དབང་པོས་ཀྱང་སྦྱར་ནས་འཛིན་པ་མ་ཡིན་ནམ་ཞེ་ན།

དབང་པོས་སྐྱེས་བུ་དབྱུག་པས་ཀྱང་ཁྱད་པར་དུ་བྱས་ནས་འཛིན་པ་མེད་དེ། དེ་ལ་འདི་ནི་འདི་ལྟ་བུ་ཡིན་ནོ་ཞེས་དཔྱོད་པ་མེད་པའི་ཕྱིར་རོ། ། གསུམ་པ་ཕྱོགས་ཆོས་བསྒྲུབ་པ་ལ་གསུམ་སྟེ། གང་དག་སྦྱར་བའི་རིགས་ཐ་དད་དུ་མ་གྲུབ་པ་དང༌། གང་གིས་སྦྱོར་བའི་རྒྱུ་འཕྲོད་འདུ་དུ་མ་གྲུབ་པ་དང༌།

 རིགས་མེད་ཀྱང་གཅིག་གི་སྒྲ་བློ་མི་འགལ་བའོ། ། དང་པོ་ལ་གཉིས་ལས། དང་པོ་སྒྲུབ་བྱེད་མེད་པས་སྤྱི་མི་སྲིད་བ་ནི། གལ་ཏེ་བ་གླང་ལ་སོགས་པ་ལ་སྦྱི་ཡོད་དེ་སྤྱི་འཛིན་པར་བྱེད་པའི་རྗེས་འགྲོ་ཅན་གྱི་ཤེས་པ་ཡོད་བའི་ཕྱིར་རོ་ཞེ་ན། ཤེས་པ་ཡོད་མེད་དེ་ལ་ཡང་སྦྱི་སྣང་བ་མེད་དེ་བ་གླང་ཞེས་པའི་སྒྲ་དང་སྔོན་མཐོང་བའི་གསལ་བའི་ཁ་དོག་དང་དབྱིབས་ཀྱི་རྣམ་པ་ཙམ་ཞིག་སྣང་བའི་ཕྱིར་རོ། ། སྣང་བ་དེ་ཉིད་ཀྱང་སྤྱི་མ་ཡིན་ཏེ་སེར་པོ་ལ་སོགས་པའི་ཁ་དོག་དང་ཆེན་པོ་ལ་སོགས་པའི་དབྱིབས་དང༌། བ་གླང་ཞེས་པའི་ཡི་གེ་རྣམ་པ་ཡིས་སྟོང་བ་དེ་བ་གླང་ཉིད་ཅེས་བརྗོད་པའི་ཕྱིར་རོ། ། གལ་ཏེ་སྦྱི་ལ་ཁ་དོག་ལ་སོགས་པ་ཡོད་ན་མདོག་དབྱིབས་ཐམས་ཅད་འདྲེས་པའི་ཐུན་མོང་བར་སྣང་བ་གཅིག་དགོས་པ་ལས་དེ་མི་སྲིད་པའི་ཕྱིར་རོ། ། དམར་པོ་ལ་སོགས་པ་རེ་རེ་སྣང་བའང་སྤྱིའི་ཁ་དོག་ལ་སོགས་པ་མ་ཡིན་ཏེ་འགའ་ཞིག་ལ་མ་ཁྱབ་པའི་ཕྱིར་རོ། ། གཉིས་པ་སྤྱི་སྲིད་ཀྱང་དབང་པོ་ལ་མི་སྣང་བ་ནི། གལ་ཏེ་རྟོག་པ་ལ་སྣང་བའི་ཁ་དོག་ལ་སོགས་པ་དེ་ཉིད་སྦྱི་ཡིན་ཏེ། གསལ་བ་ཐམས་ཅད་ལ་མཚུངས་པའི་ཕྱིར་རོ་ཞེ་ན། གསལ་བ་ཐམས་ཅད་ལ་ཁ་དོག་དང་དབྱིབས་མཚུངས་པར་མ་གྲུབ་སྟེ། རྟོག་པ་ལ་འགའ་ཞིག་གི་ཚེ་དམར་པོ་དང་ཆེ་བ་ལ་སོགས་པར་སྣང་ལ་འགའ་ཞིག་གི་ཚེ་དེ་ལས་གཞན་དུ་སྣང་བའི་ཕྱིར་རོ། ། དེས་ན་འདིར་བ་གླང་ཞེས་པའི་སྒྲ་དང་རྨོ་བ་ལ་སོགས་པའི་འབྲས་བུ་དང་རྣམ་པ་མི་གསལ་བ་དང་ཡུལ་ཅན་རྟོག་བ་ཙམ་ཞིག་མཚུངས་པ་ཡིན་ནོ། ། དེས་ན་རྟོག་པ་ལ་སྣང་བ་ཡང་འདི་ཁོ་ན་སྦྱི་ཡིན་ནོ་ཞེས་ངོས་བཟུང་བ་དཀའ་སྟེ་ཀུན་བཏགས་ཙམ་ཡིན་བའི་ཕྱིར་རོ། ། རྟོག་བའི་སྣང་བ་ལ་ཁ་དོག་ལ་སོགས་པའི་སྤྱི་ཡོད་དུ་ཆུག་ཀྱང་མིག་ལ་སོགས་པའི་ཡུལ་དུ་གྱུར་པའི་གཟུགས་ལ་སོགས་པ་ལ་དེ་ལྟ་བུ་མཐོང་བ་མེད་དེ་དབང་པོའི་རང་གི་ཡུལ། ཁ་དོག་ལ་སོགས་པ་གསལ་བ་དང་མི་གསལ་བའི་སྣང་བ་གཉིས་མེད་པའི་ཕྱིར་རོ།

། གལ་ཏེ་མཐོང་བའི་ཚེ་འདི་བུམ་པའོ་ཞེས་མི་གསལ་བར་འཛིན་པའི་ཚེ་སྣང་བ་གཉིས་ཡོད་དོ་ཞེ་ན། དེའི་ཚེ་འདི་མཐོང་རྟོག་གཉིས་གཅིག་ཏུ་མི་རུང་སྟེ་རྒྱུ་ཐ་དད་ལས་སྐྱེས་པའི་ཕྱིར་རོ། ། འདི་ལྟར་མཐོང་བ་ནི་དབང་པོ་ལ་སོགས་པ་ལས་སྐྱེ་ལ་རྟོག་པ་ནི་བག་ཆགས་ལས་སྐྱེ་བ་ཡིན་ནོ། ། རྒྱུ་ཐ་དད་ལས་སྐྱེས་ཀྱང་བློ་གཉིས་དུས་གཅིག་ཏུ་འཇུག་པའི་ཕྱིར་གཅིག་ཡིན་ནོ་ཞེ་ན༑ འོ་ན་དུས་གཅིག་ཏུ་སྐྱེས་པའི་བློ་ཐམས་ཅད་ལ་ཐ་དད་དུ་འཇོག་པའི་རྒྱུ་མཚན་རྙེད་པར་དཀའ་སྟེ་དུས་གཅིག་ཏུ་སྐྱེས་པའི་མངོན་སུམ་དང་རྗེས་དཔག་ཀྱང་གཅིག་ཏུ་ཐལ་ཅེས་པའོ། ། དེས་ན་རྟོག་པ་ལ་སྣང་བའི་སྦྱི་དབང་བོས་མི་འཛིན་པས་དེས་དོན་ཁྱད་པར་དུ་བྱས་ནས་ཇི་ལྟར་འཛིན། དེ་བཞིན་དུ་གསལ་བ་ལས་ཐ་དད་པ་དང༌། ཐ་དད་མེད་པའི་སྦྱི་ཡོད་ཀྱང་དབང་བོའི་ཡུལ་དུ་མི་རུང་ངོ༌། ། གཉིས་པ་གང་གིས་སྦྱོར་བའི་རྒྱུ་འཕྲོད་འདུ་མ་གྲུབ་པ་ལ་གསུམ་སྟེ། འཕྲོད་འདུ་སྲིད་ཀྱང་དབང་པོ་ལས་འདས་པར་ཁྱོད་ཀྱིས་ཁས་བླངས་པ་དང༌། བརྟག་ན་འཕྲོད་འདུ་ཉིད་མ་གྲུབ་པ་དང༌། སྒྲ་དོན་གཞན་གྱི་རྒྱུ་མཚན་ཅན་དུ་འདོད་པ་དགག་པའོ། ། དང་པོ་ནི། གལ་ཏེ་ཁྱད་པར་དང་ཁྱད་པར་ཅན་གྱི་འབྲེལ་བ་བློས་མི་འཛིན་པ་ལ་མ་གྲུབ་སྟེ་འཕྲོད་འདུའི་འབྲེལ་བ་མི་འཛིན་ན་རིགས་དང་རིགས་ཅན་ཐ་དད་མེད་པར་མ་ངེས་པར་ཐལ་ལོ་ཞེ་ན། དབང་པོ་ཞེས་པ་རྐང་པ་གཉིས་ཏེ་དབང་པོས་འཕྲོད་འདུ་མི་འཛིན་པར་ཁྱོད་ཀྱིས་ཁས་བླངས་པའི་ཕྱིར་དབང་པོས་རིགས་དང་རིགས་ཅན་གྱི་འབྲེལ་བ་མི་མཐོང་ལ། མ་མཐོང་ནའང་སྦྱར་ནས་འཛིན་པ་མི་རུང་བའི་ཕྱིར་རོ། ། གཉིས་པ་ལ་གཉིས་ཏེ། འཕྲོད་འདུའི་སྒྲུབ་བྱེད་དགག་པ་དང༌། སྣལ་མ་དང་སྣམ་བུའི་སྒྲ་དོན་དཔྱད་པའོ། ། དང་པོ་ནི། འཕྲོད་འདུའི་འབྲེལ་བ་ཡོད་དེ་སྣལ་མ་འདི་དག་སྣམ་བུའོ་སྙམ་པའི་བློ་སྐྱེ་བའི་ཕྱིར་རོ། ། བློ་ཐམས་ཅད་ནི་ཡུལ་དང་བཅས་པ་ཡིན་ཏེ་བུམ་འཛིན་བཞིན་ཞེ་ན།

དེ་ལྟ་བུའི་སྒྲ་འདི་དག་ནི་རང་གི་རྟོག་པས་སྒྲོ་བཏགས་ནས་བརྗོད་པ་ཡིན་ཏེ་རིགས་པ་དང་གྲགས་པ་དང་འགལ་བའི་ཕྱིར་རོ། ། འདི་ལྟར་རིགས་པས་མི་འཐད་དེ་སྣལ་མ་ནི་རྒྱུ་ཡིན་ལ་སྣམ་བུ་ནི་འབྲས་བུ་ཡིན་བས་དེ་གཉིས་དུས་གཅིག་པ་མི་སྲིད་པའི་ཕྱིར་རོ། ། ལོ་ཀའི་གྲགས་པ་དང་ཡང་འགལ་ཏེ་བ་ལང་འདི་ལ་རྭ་ཡོད་དོ་ཞེས་ལོའི་ཀ་ན་དེ་ལྟ་བུའི་ཐ་སྙད་ཡོད་ཀྱི་རྭ་འདི་ལ་བ་ལང་ཡོད་དོ་ཞེས་ལོ་ཀ་ན་མི་རྗོད་པ་བཞིན་ནོ། ། དེ་བཞིན་དུ་སྣམ་བུ་འདི་ལ་སྣལ་མ་ཡོད་ཅེས་གྲགས་ཀྱི་སྣལ་མ་འདི་ལ་སྣམ་བུ་ཡོད་ཅེས་གྲགས་པ་མེད་དོ། ། གལ་ཏེ་བ་ལང་འདི་ལ་རྭ་ཡོད་ཅེས་འཛིན་པའི་བློའི་རྒྱུ་ཡང་འཕྲོད་འདུ་ཡིན་ནོ་ཞེ་ན། མ་ཡིན་ཏེ་དེའི་ཚེ་བ་ལང་ཞེས་བྱ་བའི་སྒྲ་འཇུག་པའི་ཡུལ་ནི་རྭ་མ་གཏོགས་པའི་མགོ་བོ་ལ་སོགས་པའི་ཡན་ལག་ལྷག་མ་རྣམས་ཡིན་ཏེ་དེ་དག་རྟེན་དུ་བྱས་ནས་དེ་དག་དང་བར་མ་ཆད་པའི་རྭ་ལ་བརྟེན་པར་བརྗོད་པའི་ཕྱིར་རོ། ། དེ་ལྟར་མ་ཡིན་ན་བ་ལང་གཞན་གྱི་རྭ་གཞན་ལ་སྦྱར་བའི་ཚེ་རྫས་གཅིག་ལ་འཕྲོད་པ་འདུ་བ་མེད་པས་བ་ལང་ལ་རྭ་ཡོད་ཅེས་བརྗོད་དུ་མི་རུང་བར་ཐལ་བའི་ཕྱིར་རོ། ། འོན་ཀྱང་རྭ་ལ་སོགས་པ་ལས་ཐ་དད་པའི་བ་གླང་མི་སྲིད་ཀྱང་རྟེན་དང་བརྟེན་པར་ལོ་ཀ་རུ་གྲགས་པ་ནི་རྟོག་པས་བཏགས་པ་ཙམ་ཡིན་ནོ། ། གཉིས་པ་ནི། འོ་ན་སྣལ་མའི་སྣམ་བུའོ་ཞེས་བྱ་བའི་སྒྲའི་དོན་ཇི་ལྟར་ཡིན་ཞེ་ན། འདི་ལ་གསུམ་ལས་དང་པོ་དུས་མི་མཉམ་པ་ལ་སྒྲ་འཇུག་པའི་ཚུལ་ནི། སྣལ་མ་ནི་སྣམ་བུའི་རྒྱུའི་གནས་སྐབས་ཡིན་ལ། སྣམ་བུ་ནི་འབྲས་བུའི་གནས་སྐབས་ཡིན་ནོ། །དེས་ན་སྣལ་མ་དེ་རྣམས་ཀྱི་སྣམ་བུ་འདི་ཡིན་ནོ་ཞེས་བརྗོད་པའི་ཚེ་སྣལ་མ་ནི་འདས་པ་བརྗོད་པ་ཡིན་ལ་སྣལ་མ་ཐག་པས་འདུ་བྱས་པ་ལ་ཕྱིས་འབྱུང་བའི་འབྲས་བུ་ནི་སྣམ་བུར་བརྗོད་པ་ཡིན་ནོ། ། ཡང་སྣལ་མ་འདི་རྣམས་ཀྱི་སྣམ་བུ་ཞེས་བརྗོད་ན་སྣལ་མ་ནི་ད་ལྟར་བ་བརྗོད་པ་ཡིན་ལ་མ་འོངས་པ་ན་འབྱུང་བའི་སྣམ་བུ་འབྲས་བུ་བརྗོད་པ་ཡིན་ནོ།

། ཇི་ལྟར་ཡང་རྒྱུ་སྣལ་མ་ཡང་འདི་ཡིན་ལ་འབྲས་བུ་སྣམ་བུའང་འདི་ཡིན་ནོ་ཞེས་ད་ལྟ་བའི་ཚིག་གིས་དུས་གཅིག་ཏུ་བརྗོད་དུ་མི་རུང་སྟེ་རྒྱུ་འབྲས་དུས་གཅིག་པ་མི་སྲིད་པའི་ཕྱིར་རོ། ། གལ་ཏེ་སྣལ་མ་དང་སྣམ་བུ་རྟེན་དང་བརྟེན་པའི་དངོས་པོ་ཡིན་པས་དུས་གཅིག་ཏུ་བརྗོད་དུ་རུང་ངོ་ཞེ་ན། སྤྱིར་ཐ་དད་མེད་པ་ལ་རྟེན་དང་བརྟེན་པ་མི་སྲིད་དེ་ཆོས་གཉིས་མེད་པའི་ཕྱིར་རོ། ། དེས་ན་སྣམ་བུ་གྲུབ་པའི་ཚེ་སྣལ་མ་ཐ་དད་དུ་མེད་པས་རྟེན་དང་བརྟེན་པ་མ་ཡིན་ནོ། ། དངོས་པོ་ཐ་དད་ལའང་དུས་མི་མཉམ་པའི་རྟེན་དང་བརྟེན་པའི་རྒྱུ་འབྲས་ཁོ་ན་ཡིན་གྱི་དེ་ལྟ་མིན་ན་འབྲེལ་བ་མེད་པའི་ཕྱིར་དང་རྟེན་དང་བརྟེན་པར་མི་རུང་ངོ༌། ། དུས་མཉམ་པའི་དངོས་པོ་ཐ་དད་རྟེན་དང་བརྟེན་པ་ཡིན་ན་ཚོགས་པ་གཅིག་ལ་རག་ལས་པའི་རྒྱུ་འབྲས་ཡིན་ཏེ་འཁར་གཞོང་དང་རྒྱ་ཤུགས་བཞིན་ནོ། ། གཉིས་པ་དུས་མཉམ་པ་ལ་སྒྲ་འཇུག་པའི་ཚུལ་ནི། གལ་ཏེ་སྣམ་བུ་གྲུབ་པའི་ཚེ་སྣལ་མ་དང་སྣམ་བུ་ཐ་དད་མེད་ན་སྔོན་གྱི་སྣལ་མ་དེ་དག་ད་ལྟར་གྱི་སྣམ་བུ་འདི་ཡིན་ནོ་ཞེས་པའི་སྒྲ་བློ་མི་འཇུག་པར་འགྱུར་རོ་ཞེ་ན། དོན་དམ་པར་ན་མི་འཇུག་པ་ཉིད་ཡིན་ནོ། ། འོན་ཀྱང་ལོ་ཀ་ན་དེ་ལྟར་བརྗོད་པ་ནི་སྐྱེས་བུ་འགའ་ཡིས་འབྲས་བུ་སྣམ་བུ་ལ་རྒྱུ་སྣལ་མར་སྒྲོ་བཏགས་ནས་འབྲས་བུ་སྣམ་བུ་ལ་སྣལ་མ་ཞེས་འཇུག་པར་འགྱུར་རོ་ཞེས་སྦྱར་རོ། ། ཡང་ན་སྣམ་བུའི་སྒྲ་འཇུག་པའི་རྟེན་ནམ་རྒྱུ་སྔོན་གྱི་སྣལ་མ་དེ་དག་གང་ཡིན་ཅེས་འདྲི་བ་ལ་དེ་སྟོན་པའི་ཚེ་ན་སྣམ་བུའི་སྣལ་མ་གཅིག་ལོགས་སུ་བཀར་ནས་འདི་སྣལ་མ་ཞེས་བརྗོད་དེ་དེའི་ཚེའང་འབྲས་བུ་སྣམ་བུ་ལ་སྣལ་མ་ཞེས་བྱ་བའི་སྒྲ་འཇུག་པར་འགྱུར་རོ། ། གསུམ་པ་སྣལ་མ་ལ་སྣམ་བུར་བརྗོད་པའི་འཐད་པ་ནི། གལ་ཏེ་སྣལ་མ་རེ་རེ་ཞིང་ལོགས་སུ་བཀར་ན་སྣམ་བུ་མི་སྲིད་པའི་ཕྱིར་ཇི་ལྟར་སྣམ་བུའི་ཐ་སྙད་བརྗོད་ཅེ་ན། རྒྱུ་དང་སྤུན་ལ་སོགས་པའི་སྣལ་མ་དེ་དག་ཕན་ཚུན་ཕན་གདགས་པར་བྱ་བ་དང་འདོགས་པར་བྱེད་པའི་འབྲེལ་བ་ལས་ལྷག་པ་ལས་སྐྱོབ་པ་ལ་སོགས་པའི་དངོས་པོར་གྱུར་བའི་ཕྱིར་སྣམ་བུར་བརྗོད་པ་ཡིན་ནོ།

། ཡང་ན་སྣལ་མ་དེ་དག་ཐག་པས་འདུས་བྱས་པ་ལས་བར་ཆད་པ་མེད་པར་སྣང་བའི་ཕྱིར་སྣམ་བུར་བརྗོད་པ་ཡིན་གྱི་དུས་མཉམ་པའི་སྣལ་མ་དང་སྣམ་བུ་འཕྲོད་པ་འདུ་བ་ཙམ་ལས་དེར་བརྗོད་བ་མ་ཡིན་ནོ། ། གསུམ་པ་སྒྲ་དོན་གཞན་གྱི་རྒྱུ་མཚན་ཅན་དགག་པ་ལ་གསུམ་སྟེ། དོན་གཞན་མེད་ཀྱང་དངོས་མི་སྲིད་པ་དང་སྦྱི་རྫས་ལས་ཐ་དད་སྒྲུབ་བའི་ཚད་མ་མེད་པ་དང༌། གཞན་གྱི་དངོས་མིང་དང་བཏགས་མིང་གི་ཁྱད་པར་དགག་བའོ། ། དང་པོ་ནི་སྣལ་མ་ལས་སྣམ་བུ་ཐ་དད་མེད་ན་སྣལ་མའི་སྣམ་བུ་ཞེས་པ་སྒྲ་བཏགས་མིང་དུ་འགྱུར་ཏེ་བླུན་པོ་ལ་བ་ལང་ཞེས་བརྗོད་བ་བཞིན་ཞེ་ན། དོན་གཞན་གྱི་རྒྱུ་མཚན་མེད་ཀྱང་དང་པོའི་བརྡ་བཏགས་པ་ལ་བརྟེན་ནས་འཁྲུལ་བ་མེད་བའི་ཤེས་པ་སྐྱེད་བའི་ཕྱིར་སྣམ་བུའི་སྒྲ་ནི་དངོས་མིང་ཡིན་ནོ་ཞེས་པ་ནི། འཁྲུལ་མེད་ཅེས་བའི་རྐང་པ་གཉིས་སོ། ། གཉིས་པ་ལ་གཉིས་ཏེ། དཔེ་མ་གྲུབ་བས་རྗེས་དཔག་མེད་པ་དང༌། རྟགས་མ་ངེས་པས་རྗེས་དཔག་མེད་བའོ། ། དང་པོ་ནི། ཁ་ཅིག་ན་རེ་བ་ལང་ལ་སོགས་པ་ལ་སྤྱི་ཐ་དད་དུ་གྱུར་བ་ཡོད་དེ་དཀར་ཟལ་ལ་སོགས་པ་མཚན་ཉིད་མཐུན་བའི་གསལ་བ་དུ་མ་ལ་སྤྱི་གཅིག་ཏུ་འཛིན་པའི་སྒྲ་བློ་ཡོད་བའི་ཕྱིར་དཔེར་ན་སྐྱེས་བུ་དུ་མ་ལ་ཐ་དད་པའི་ཁྱད་པར་དབྱུག་པ་ཡོད་བའི་རྒྱུ་མཚན་གྱིས་དབྱུག་པ་ཅན་ནོ་ཞེས་ཞེས་མཚུངས་བར་རྟོགས་བ་བཞིན་ཞེ་ན། མ་ཡིན་ཏེ་དཀར་ཟལ་གྱི་དངོས་པོ་ལས་ཐ་དད་བ་ཅན་གྱི་རིགས་དང་བྱ་བ་ལ་སོགས་པ་ཡོད་དོ་ཞེས་ཐ་དད་དུ་བྱར་མི་རུང་སྟེ་དཔེ་མེད་པ་ཉིད་ཀྱིས་སྒྲུབ་བྱེད་རྗེས་དཔག་མེད་པའི་ཕྱིར་རོ། ། དབྱུག་བ་ཅན་ལ་སོགས་བ་དཔེ་ཡིན་མོད་ཅེ་ན། སྐྱེས་བུ་ལས་དབྱུག་པ་ཐ་དད་དུ་ཡོད་པ་ཙམ་གྱིས་སྐྱེས་བུ་དབྱུག་པ་ཅན་དུ་འགྱུར་བ་མ་ཡིན་ཏེ་ཡིན་ན་དབྱུག་པ་ལས་གཞན་ཐམས་ཅད་དབྱུག་པ་ཅན་དུ་འགྱུར་རོ། ། གལ་ཏེ་དེ་གཉིས་འབྲེལ་བ་ལ་དབྱུག་པ་ཅན་དུ་འཇོག་པ་ཡིན་ནོ་ཞེ་ན། དེ་གཉིས་ཇི་ལྟར་འབྲེལ་ཡུལ་དུས་ལྷན་གཅིག་ཏུ་ཚོགས་པའོ་ཞེ་ན།

འོ་ན་སྐྱེས་བུ་དབྱུག་པ་ཅན་དུ་འཇོག་པ་བཞིན་དུ་དབྱུག་བའང་སྐྱེས་བུ་ཅན་དུ་འཇོག་པར་འགྱུར་རོ། ། དེས་ན་དབྱུག་བ་ཅན་ལ་སོགས་བ་ཐམས་ཅད་དབྱུག་པ་ཕན་འདོགས་བྱེད་དང༌། དབྱུག་པ་ཅན་ཕན་གདགས་བྱར་འཛིན་པའི་བློ་ཀུན་རྫོབ་པའི་རྟོག་པ་ལས་དེ་ལྟར་དབྱུག་བ་ཅན་ལ་སོགས་པ་ཐ་སྙད་འདོགས་པ་ཡིན་ནོ། ། གལ་ཏེ་དབྱུག་པ་སྐྱེས་བུའི་ཁྱད་པར་དུ་འཇོག་བ་ཀུན་རྫོབ་ཡིན་ཡང་དབྱུག་པ་ཐ་དད་དུ་གྲུབ་པ་བཞིན་དུ་རིགས་གསལ་བའི་ཁྱད་པར་དུ་འཇོག་པ་སྒྲོ་བཏགས་ཡིན་ཡང་རིགས་གསལ་བ་ལས་ཐ་དད་དུ་གྲུབ་བོ་ཞེ་ན། དེ་གཉིས་མི་མཚུངས་ཏེ་དབྱུག་པ་མངོན་སུམ་གྱིས་གྲུབ་ལ་རིགས་མ་གྲུབ་པའི་ཕྱིར་རོ། ། གཉིས་པ་ལ་གཉིས་ཏེ། མ་ངེས་བའི་དཔེ་དང༌། དེའི་ལན་དགག་པའོ། ། དང་པོ་ནི། སྒྲ་རྟོག་དངོས་བོའི་རྒྱུ་མཚན་ཅན་ཡིན་ན་ཚིག་གི་དོན་དྲུག་ལ་དངོས་པོ་ཉིད་ཅེས༌། བྱ་བའི་སྒྲ་མི་འཇུག་པར་འགྱུར་ཏེ། ཚིག་གི་དོན་དྲུག་ལས་གཞན་པའི་དངོས་པོའི་ཤེས་བྱ་ཁྱོད་རང་མི་འདོད་བའི་ཕྱིར་རོ། ཁང་བཟངས་ཀྱི་ཕྲེང་བ་ཅེས་པའི་སྒྲའང་མི་སྲིད་པར་འགྱུར་ཏེ་ཁང་བཟངས་ཅེས་པའི་ཡོན་ཏན་ལ་བཀོད་པའི་ཡོན་ཏན་ཕྲེང་བ་ཅེས་པ་དངོས་པོ་ལ་མེད་བའི་ཕྱིར་རོ། ཁང་བཟངས་ནི་རྫས་མ་ཡིན་ཏེ་རྡོ་ཤིང་ལ་སོགས་བའི་རིགས་མི་མཐུན་པས་རྫས་མི་རྩོམ་པར་ཁྱེད་རང་འདོད་པའི་ཕྱིར་རོ། ། གཉིས་པ་ལ་གསུམ་ལས། ཁང་བཟངས་ཀྱི་སྒྲ་ལྡན་པ་ལས་འདོད་པ་དགག་པ་ནི། གལ་ཏེ་ཁང་བཟངས་ཀྱི་སྒྲ་ནི་རྫས་སམ་རིགས་ལ་འཇུག་པ་མ་ཡིན་གྱི་རྡོ་ཤིང་ལ་སོགས་པའི་ཕན་ཚུན་ལྡན་པ་ལས་ཡིན་ནོ་ཞེ་ན། དེ་དག་གི་ལྡན་པའང་མི་སྲིད་མོད་རེ་ཞིག་ཁས་བླངས་ཀྱང་མི་འཐད་དེ། ཁང་བཟངས་དེའི་ཕྲེང་བ་ཞེས་པ་དེ་ནི་ཚིག་གི་དོན་དྲུག་གི་ནང་ནས་ཅི་ཞིག་ཡིན་རེ་ཞིག་རྫས་ནི་མ་ཡིན་ཏེ་འདི་ཁང་བཟངས་ཞེས་པའི་ཡོན་ཏན་ལ་བརྟེན་པའི་ཕྱིར་རོ། ། ཡོན་ཏན་དང་ལས་ཀྱང་མ་ཡིན་ཏེ་ཡོན་ཏན་ལ་དེ་དག་མེད་པའི་ཕྱིར་རོ།

། འདུ་བ་དང་བྱེ་བྲག་ཀྱང་མ་ཡིན་ཏེ་དེ་དག་གི་འབྲས་བུའམ་མཚན་ཉིད་མེད་པའི་ཕྱིར་རོ། ། གཉིས་པ་རིགས་ཡིན་པ་དགག་པ་ནི། གལ་ཏེ་ཕྲེང་ཞེས་བྱ་བ་ནི་ཚིག་གི་དོན་དྲུག་གི་ནང་ནས་རིགས་ཡིན་ཏེ་རིགས་ནི་ཡོན་ཏན་ལ་འང་ཡོད་པའི་ཕྱིར་རོ་ཞེ་ན། འོ་ན་ཁང་བཟངས་གཅིག་ལའང་ཕྲེང་བ་ཞེས་བརྗོད་བར་འགྱུར་ཏེ། ད་བ་ལྟ་བུ་གཅིག་ལ་ཤིང་གི་སྒྲར་བརྗོད་པ་བཞིན་ནོ། ། གཞན་ཡང་ཁང་བཟངས་ཀྱི་ཕྲེང་བ་མང་པོ་དག་ལ་དེའི་སྒྲ་སྟེ་ཁང་བཟངས་ཀྱི་ཕྲེང་བ་མང་པོ་ཞེས་པའི་སྒྲ་ཇི་ལྟར་འཇུག་པར་འགྱུར་ཏེ་རིགས་ལ་རིགས་གཉིས་པ་བརྟེན་པ་མེད་པའི་ཕྱིར་ རོ། ། དེ་བཞིན་དུ་ཁང་བཟངས་ཀྱི་ཕྲེང་བ་ཆེན་པོ་དང་ཆུང་ངུ་ལ་སོགས་པའི་ཐ་སྙད་ཀྱང་མི་སྲིད་པར་འགྱུར་ཏེ་ལྡན་པའི་མཚན་ཉིད་ཅན་གྱི་ཕྲེང་བ་དང་རིགས་ཀྱི་མཚན་ཉིད་ཅན་གྱི་ཕྲེང་བ་ལ་ཆེན་པོ་ལ་སོགས་པའི་མཚན་ཉིད་ཀྱི་ཡོན་ཏན་མི་སྲིད་པའི་ཕྱིར་རོ། ། གསུམ་པ་དེ་བཏགས་པ་བར་འདོད་པ་དགག་པ་ནི་ཁང་བཟངས་ཀྱི་ཕྲེང་བ་ཆེན་པོ་ཞེས་པ་ལ་སོགས་པའི་སྒྲ་ནི་ཉེ་བར་བཏགས་པ་ལ་འདོད་པ་ཡིན་ཏེ་ཕྲེང་བ་ལས་ཆེན་པོ་ཐ་དད་དུ་མེད་པའི་ཕྱིར་རོ་ཞེ་ན། དེ་ཉེ་བར་བཏགས་པ་ནི་མ་ཡིན་ཏེ་རི་བོ་ལ་སོགས་པ་ལ་ཆེན་པོའི་སྒྲ་དངོས་མིང་དུ་འདོད་པ་དང༌། ཁྱད་པར་མེད་པའི་རྣམ་ཤེས་ཏེ་བློ་མ་འཁྲུལ་བའི་གཟུང་ཡུལ་ཡིན་བའི་ཕྱིར་རོ། ། གསུམ་པ་གཞན་གྱི་དངོས་མིང་དང་བཏགས་མིང་གི་ཁྱད་པར་དགག་པ་ལ་གསུམ་ལས། དང་པོ་དངོས་མིང་དུ་འདོད་པ་ལའང་དོན་གཞན་མེད་པར་བསྟན་པ་ནི། གཉིས་ཀས་དངོས་མིང་དུ་འདོད་བའི་དབྱུག་པ་ཅན་ལ་སོགས་པའང་སྒྲའི་རྒྱུ་དབྱུག་པ་དེ་དབྱུག་པ་ཅན་ལས་དོན་གཞན་མིན་པ་ཉིད་དུ་བསྒྲུབས་པ། དེ་ཕྲེང་བ་ཆེན་པོ་ཞེས་པ་ལ་སོགས་བ་ལ་ཡང་མཚུངས་པར་བཤད་ཟིན་ཏོ། ། གཞན་ཡང་ཁྱེད་ཚིག་གི་དོན་དྲུག་ལ་ཚིག་གི་དོན་ཚིག་གི་དོན་ཞེས་བའི་སྒྲ་གཅིག་ཏུ་འཇུག་པའི་རྒྱུ་ཡང་དོན་དྲུག་ལས་གཞན་གཞན་དུ་འགྱུར་པ་གང་ལ་ལྟོས་པར་མཐོང༌།

གལ་ཏེ་ལྟོས་ན་ཤེས་བྱ་ཐམས་ཅད་ཚིག་གི་དོན་དྲུག་ཏུ་མ་འདུས་པར་འགྱུར་རོ། ། གཉིས་པ་ལོ་ཀ་ན་དེ་དག་གི་ཁྱད་པར་གཞན་དུ་གྲགས་པ་ནི་ཇི་ལྟར་གྲགས་ལས་ཞེས་པ་སྟེ་གོ་སླའོ། ། གསུམ་པ་གྲགས་པའི་རྒྱུ་དང་འབྲས་བུ་ནི་གྲགས་པ་ཞེས་པ་སྟེ་གྲགས་པའི་རྒྱུ་ནི་བརྡ་དང་བརྗོད་འདོད་ཡིན་ལ་འབྲས་བུ་ནི་དེ་ལ་བརྟེན་ནས་ཐ་སྙད་ཀྱི་དུས་སུ་དོན་གོ་བ་ཡིན་ཏེ། དཔེར་ན་སྡེབ་སྤྱོར་མཁན་པོས་ཚིགས་བཅད་འགའ་ཞིག་ལ་མེ་ཏོག་གི་ཕྲེང་བ་འཛིན་པ་ཞེས་པ་ལ་སོགས་པའི་མིང་བཏགས་པ་དང༌། སྒྲ་བས་སྒྲའི་ཆ་ཤས་འགའ་ཞིག་ལ་སྒྲའི་བྱིངས་དང་རྐྱེན་ལ་སོགས་པར་བཏགས་པ་བཞིན་ནོ། ། གསུམ་པ་རིགས་མེད་ཀྱང་རྗེས་སུ་འགྲོ་བའི་སྒྲ་བློ་མི་འགལ་བ་ལ་ལྔ་སྟེ། དུ་མ་ལ་སྒྲ་གཅིག་འཇུག་པའི་རྒྱུ་མཚན་དང༌། དེ་ལ་རྩོད་པ་སྤང་བ་དང༌། སྒྲའི་བརྗོད་བྱ་བརྟན་ལ་དབབ་པ་དང༌། སྒྲ་སེལ་བ་ལ་འཇུག་ཅིང་དངོས་པོ་ལ་མི་འཇུག་པའི་འཐད་པ་དང༌། དེ་དག་གི་དོན་བསྡུ་བའོ། ། དང་པོ་ལ་བཞི་ལས། འབྲས་བུ་གཅིག་ཁོ་ན་སྒྲ་གཅིག་གི་རྒྱུར་བསྟན་པ་ནི།

 ཐ་དད་ཀྱང་ཞེས་པ་སྟེ་རྟོགས་པར་འགྱུར་བ་ཡིན་ཅེས་དྲང་ངོ༌། ། གང་རྟོགས་ཤེ་ན་གསེར་གྱི་བུམ་པ་ལ་སོགས་པའི་དོན་དུ་མ་དེ་དག་གོ ། དོན་ཇི་ལྟ་བུ་ཞེ་ན། གཅིག་ཏུ་འཛིན་པ་དེ་འདྲའི་རྣམ་ཤེས་ཀྱི་རྒྱུར་གྱུར་བའོ། ། ཇི་ལྟར་རྟོགས་ཅེ་ན། གཅིག་གི་རང་བཞིན་དེ་ལྟར་རོ། ། གང་གིས་རྟོགས་ན་ཤེས་པ་དེས་སོ། ། དེ་དག་ལ་སྤྱི་གཅིག་ཡོད་པས་ཡིན་ནམ་ཞེ་ན། མ་ཡིན་ཏེ་སྤྱི་དང་བྲལ་བའི་ཐ་དད་གྱུར་ཀྱང་ངོ༌། ། དུ་མ་ལ་གཅིག་ཏུ་འཛིན་པའི་བློ་སྐྱེ་བ་འགལ་ལོ་ཞེ་ན་ཐམས་ཅད་ལ་གཅིག་ཏུ་འཛིན་པའི་བློ་མི་སྐྱེད་པ་ལས་ལོག་པའི་དངོས་པོའི་ཆོས་ཉིད་ཀྱིས་ཡིན་ཏེ་དབང་པོ་ལ་སོགས་པ་བཞིན་ནོ། ། གཉིས་པ་དེ་ལ་རྩོད་པ་སྤང་བ་ནི། བུམ་པ་དུ་མ་འབྲས་བུ་གཅིག་ཏུ་མ་གྲུབ་སྟེ་གསེར་བུམ་འཛིན་པའི་ཤེས་པ་ལ་སོགས་པ་དང་ཆུ་སྐྱོར་བའང་ཐ་དད་པའི་ཕྱིར་རོ་ཞེ་ན། ཐ་དད་ཅེས་པའི་རྐང་པ་གཉིས་ཏེ། ཅེ་ན་གཅིག་ཏུ་རྟོགས་རྒྱུའི་ཕྱིར། ། བློ་རྣམས་ཐ་དད་མེད་པ་ཡིན། ། བློ་གཅིག་རྒྱུ་ཡི་དངོས་པོ་ཡིས། ། གསལ་བ་རྣམས་ཀྱང་ཐ་མི་དད། ། ཅེས་པ་ལྟར་ཡིན་ནོ། ། གསུམ་པ་འབྲས་བུ་གཅིག་པའི་དོན་ནི། དེའི་ཕྱིར་བུམ་པ་དེའི་འབྲས་བུ་ཆུ་སྐྱོར་བ་མེད་པའི་སྣམ་བུ་ལ་སོགས་པ་དང་བྲལ་བ་ཙམ་གྱི་གཞན་སེལ་དེ་བུམ་པ་ཐམས་ཅད་ཀྱི་སྟེང་དུ་རྗེས་སུ་འགྲོ་བས་དེ་ལ་འབྲས་བུ་གཅིག་པར་བརྗོད་དེ། དེ་ལས་མ་ལོག་ན་བུམ་པར་མི་རུང་པའི་ཕྱིར་རོ། ། སྤྱི་དངོས་པོ་གཅིག་ཏུ་གྱུར་པ་ནི་ཡོད་པ་མ་ཡིན་ནོ། ། བཞི་བ་སྒྲ་དེའི་ཡུལ་ཅན་དུ་བསྟན་བ་ནི། དེ་ལྟ་བུའི་འབྲས་བུ་གཅིག་པ་དེ་བུམ་པའི་དངོས་པོ་ཐམས་ཅད་ལ་ཡོད་ལ། སྒྲ་ཡང་དེ་མ་ཡིན་གཅད་པའི་དོན་དུ་སྦྱོར་བ་དེའི་ཕྱིར། དངོས་པོ་ལ་འཇུག་པའི་མཉན་པ་ཐམས་ཅད་དོན་གྱིས་སེལ་བ་དེའི་མཐར་ཐུག་པ་ཅན་ཡིན་ནོ། ། གཉིས་པ་དེ་ལ་རྩོད་པ་སྤང་བ་ནི། གལ་ཏེ་སྒྲ་དངོས་པོའི་སེལ་བ་ལ་འཇུག་ན་དེ་དངོས་པོའི་ཡུལ་ཅན་དུ་འགྱུར་ཏེ། དངོས་པོ་ནི་ལྡོག་པའི་རང་བཞིན་ཅན་ཡིན་པའི་ཕྱིར་རོ་ཞེ་ན།

སྒྲ་ནི་ཕྱི་རོལ་དོན་བྱེད་ནུས་པའི་རྣམ་གཅོད་ལ་རིགས་པ་མེད་དོ་ཞེས་ལན་མང་དུ་བཤད་ཟིན་ཏོ། ། འོ་ན་སྒྲ་དངོས་པོ་ལ་སླུ་བར་འགྱུར་ཏེ་མ་འབྲེལ་བའི་ཕྱིར་རོ། ། གཞན་ཡང་སྒྲ་དོན་ཆོས་ནི་རྣམས་པ་གསུམ། ། ཅེས་དངོས་པོ་ལ་བརྟེན་པའི་སྒྲ་དོན་བཤད་པ་དང་ཡང་འགལ་ལོ་ཞེ་ན། འོན་ཀྱང་བུམ་པ་ལ་སོགས་པའི་སྒྲ་དེ་ནི་དངོས་པོ་ལ་མི་སླུ་སྟེ་སྐྱེས་བུ་ལ་དངོས་པོའི་ལྡོག་པ་སྟོན་པར་བྱེད་པའི་ཕྱིར་རོ། ། འདི་ལྟར་སྒྲ་ནི་རྣམ་པར་རྟོག་པའི་གཟུགས་བརྙན་དང་འབྲེལ་ལ། གཟུགས་བརྙན་ནི་གཞན་སེལ་དེའི་མཐར་ཐུག་པའི་དངོས་པོ་རྣམ་དང་འབྲེལ་བའི་ཕྱིར་རོ། ། དེའང་རྟོག་པ་དེ་དེ་མ་ཡིན་པ་ལས་ལོག་པའི་དངོས་པོ་ལས་བརྒྱུད་ནས་སྐྱེས་པའི་ཕྱིར་དང་སྣང་བ་དེ་ཉིད་ཀྱང་གཞན་ལས་ལོག་པར་སྣང་བའི་ཕྱིར་དང༌། དེ་ལ་སྣང་བཏགས་གཅིག་ཏུ་ཞེན་པ་ཞུགས་པ་ན་དེ་ཐོབ་པའི་ཡང་ཕྱིར་རོ། ། རྒྱུ་མཚན་དེའི་ཕྱིར་སྒྲ་དོན་གྱི་སེལ་བ་ལ་དངོས་སུ་མ་རེག་ཀྱང་མཐར་དེ་ལ་མི་སླུ་བའི་ཕྱིར་གཞན་སེལ་གྱི་ཡུལ་ཅན་ཡིན་ནོ་ཞེས་སྟོན་པ་ནི་དེས་ན་ཞེས་པའི་རྐང་པ་གཉིས་སོ། ། གསུམ་པ་སྒྲའི་བརྗོད་བྱ་གཏན་ལ་དབབ་པ་ལ་གསུམ་སྟེ། གཞན་ལུགས་དགག་པ་དང༌། རང་ལུགས་བཞག་པ་དང༌། དེའི་དོན་བསྡུ་བའོ། དང་པོ་ལ་གཉིས་ཏེ། བློ་ལས་ཐ་དད་པའི་གཟུགས་བརྙན་བརྗོད་བྱར་འདོད་པ་དགག་པ་དང༌། ཐ་མི་དད་པ་བརྗོད་བྱར་འདོད་པ་དགག་པའོ། ། དང་པོ་ནི། གལ་ཏེ་སྒྲའི་བརྗོད་བྱ་རྟོག་པ་ལ་དོན་གྱི་གཟུགས་བརྙན་སྣང་བ་ནི་ཤེས་པའིརང་བཞིན་དུ་མི་འཐད་དེ། བློ་ལས་ཐ་དད་དུ་སྣང་བའི་ཕྱིར་རོ། ། མ་ངེས་པ་མ་ཡིན་ཏེ་སྔོ་སེར་ཐ་དད་དུ་སྣང་བས་ཐ་དད་དུ་བདེན་པ་བཞིན་ནོ་ཞེ་ན། འདི་ལ་བློ་མ་འཁྲུལ་བ་ལ་ཐ་དད་དུ་སྣང་བ་ནི་མི་འགྲུབ་ལ། འཁྲུལ་བ་ལ་ཐ་དད་སྣང་བས་དེར་མི་འགྲུབ་ཅེས་སྟོན་པ་ནི། གསེར་གྱི་བུམ་པ་བུམ་མ་ཡིན་ལས་ལྡོག་པ་དོན་ལ་གནས་པ་བཞིན་དུ་བུམ་པ་ཞེས་པའི་སྒྲ་ལ་བརྟེན་ནས་སྐྱེས་པའི་རྟོག་པའི་ཤེས་པ་ལ་གཞན་དུ་བུམ་པའི་གཟུགས་བརྙན་སྣང་བ་གང་ཡིན་པ་དེ་བློ་ལས་ཐ་དད་དུ་སྣང་ཡང་ཐ་དད་པའི་དོན་གྱིས་བདག་ཉིད་དུ་བདེན་པ་མིན་ཏེ་ཐ་དད་དུ་སྣང་བའི་བློ་དེ་འཁྲུལ་བ་ཡིན་པའི་ཕྱིར་ཟླ་བ་གཉིས་འཛིན་བཞིན་ནོ།

། འཁྲུལ་བ་དེ་རྒྱུ་གང་ལས་བྱུང་ཞེ་ན། སྔོན་དོན་ཉམས་སུ་མྱོང་བའི་བག་ཆགས་སད་པ་ལས་བྱུང་བ་ཡིན་ནོ། ། གཉིས་པ་ལ་གཉིས་ཏེ། སོ་སོར་དགག་པ་དང༌། སྤྱི་དགག་པའོ། དང་པོ་ལ་གཉིས་ལས། གཟུགས་བརྙན་ཅན་གྱི་ཤེས་པ་ཉིད་བརྗོད་བྱར་འདོད་པ་དགག་པ་ནི། རྒྱ་གར་པཎྜིཏ་ ཁ་ཅིག་ན་རེ། བུམ་པ་ལ་སོགས་པའི་གཟུགས་བརྙན་སྣང་བའི་ཤེས་པ་དེ་ཉིད་བརྗོད་བྱ་ཡིན་ཏེ། བརྗོད་བྱ་ནི་གཞན་སེལ་ཡིན་ལ་ཤེས་པ་དེ་ཉིད་དངོས་པོར་གྱུར་བའི་གཞན་སེལ་ཡིན་པའི་ཕྱིར་རོ། ། ཞེས་ཟེར་རོ། ། ཤེས་པ་སྒྲས་བརྗོད་ན་དོན་མི་རྟོགས་པ་འགྱུར་ལ། དེ་མ་རྟོགས་ན་བརྡ་དོན་མེད་དུ་འགྱུར་རོ་ཞེས་པ་ནི། དེ་ནི་ཞེས་པའི་ཚིགས་བཅད་གཅིག་གོ ། གཉིས་པ་བློའི་རྣམ་པ་ཙམ་བརྗོད་བྱར་འདོད་པ་དགག་པ་ནི། ཁ་ཅིག་ རྒྱ་གར་པཎྜིཏ་ ན་རེ། རྟོག་པ་ལ་སྣང་བའི་གཟུགས་བརྙན་དེ་ཉིད་བརྗོད་བྱ་ཡིན་ཏེ། དེ་ཉིད་གཞན་སེལ་ཡིན་པའི་ཕྱིར་རོ། ། ཞེས་ཟེར་རོ། ། དེ་ཉིད་དོན་གྱི་ཆ་ཤས་སུ་གྱུར་བའི་གཞན་སེལ་མ་ཡིན་ཏེ། འོག་ཏུ་རྟོག་པ་ལ་སྣང་བའི་རྣམ་པ་དེ་དོན་ལ་གྲུབ་པ་མེད་པའི་ཕྱིར་རོ། ། དེས་ན་རྣམ་པ་དེ་བརྗོད་པའི་སྒྲ་ནི། ཇི་ལྟར་དོན་རྟེན་ཡིན་ཞེས་པ་དེས་དོན་མི་རྟོགས་པར་འགྱུར་ལ་དེ་ལྟར་ན་བརྡ་དོན་མེད་དུ་འགྱུར་རོ་ཞེས་པའོ། ། དེས་ན་གོང་དུ་འགའ་ཞིག་བུམ་པ་ལ་སོགས་པའི་སྒྲ་དོན་རིལ་བོར་བརྗོད་པ་མི་འཐད་པས་དོན་དངོས་པོའི་ཆ་ཇི་ཞིག་བརྗོད་ཅེས་འདྲི་ན་འདྲི་བ་པོ་དེ་ལ་དོན་ལ་རྣམ་བཅད་ཡོངས་གཅོད་གཉིས་ཡོད་པའི་རྣམ་བཅད་གཞན་སེལ་གྱི་ཆ་བརྗོད་དོ་ཞེས་པ་ལན་འདེབས་པ་ཡིན་ནོ། ། གཉིས་པ་སྦྱིར་དགག་པ་ནི། འདིར་གཞན་སེལ་བ་ནི། སྤྱིར་འདོད་པ་ཡིན་ལ་ཁྱེད་འདོད་པའི་བློའི་རྣམ་བ་སྤྱིར་མི་རུང་ཞེས་སྟོན་པ་ནི་བ་གླང་ཞེས་པ་ལ་སོགས་པའི་རྗེས་འགྲོ་ཅན་གྱི་སྒྲ་སྦྱར་བའི་དགོས་པ་ནི་རྗེས་འགྲོ་ཅན་གྱི་དོན་དེ་ཐ་སྙད་ཀྱི་དུས་སུ་རྟོགས་པ་བྱས་པའི་དོན་ནམ་དགོས་པ་ཡོད་པ་ཉིད་ཀྱི་འབྲས་བུ་གཅིག་པའི་གཞན་སེལ་ལ་སྒྲ་སྦྱོར་བ་ཡིན་ནོ།

། མཐོང་བ་གོམས་པས་སྤྲུལ་པའི་རྣམ་པ་དེ་དོན་གྱི་སྤྱིར་མི་རུང་སྟེ་དོན་ལ་རྗེས་སུ་འགྲོ་བ་མེད་པ་ཅན་ཡིན་པའི་ཕྱིར་རོ། ། དེ་ཉིད་ཀྱང་སྣང་མཁན་གྱི་བློ་ལས་ཐ་དད་མེད་པའི་ཕྱིར་རོ། ། དེས་ན་བློ་ལས་ཐ་དད་པའི་རྣམ་པ་དང་གཉིས་ཀ་ཡང་དོན་གྱི་ཆའི་གཞན་སེལ་བ་ཡིན་ ནོ། ། གཉིས་པ་རང་གི་ལུགས་ལ་གཉིས་ལས། བློའི་གཟུགས་བརྙན་བརྗོད་བྱར་འཇོག་པའི་རྒྱུ་མཚན་ནི་གལ་ཏེ་སྒྲའི་བརྗོད་བྱར་འདོད་པའི་གཞན་སེལ་དེ་དངོས་པོ་ལ་བརྟེན་པའི་སེལ་བ་ཡིན་ན་སྒྲ་དངོས་པོའི་ཡུལ་ཅན་དུ་འགྱུར་ལ། མ་ཡིན་ན་དེ་དངོས་པོའི་ཆར་མི་རུང་ངོ་ཞེ་ན། བུམ་པའི་རྣམ་པ་ཅན་གྱི་བློ་དེ་ལ་ཕྱི་རོལ་གྱི་བུམ་པའི་དངོས་པོར་སྒྲོ་བཏགས་ཤིང་སྣང་བཏགས་གཅིག་ཏུ་ཞེན་པ་དེ་སྒྲ་ལ་བརྟེན་ནས་རྟོགས་པ་ཡིན་གཞན་བུམ་མ་ཡིན་ལས་ལོག་པའི་བུམ་པའི་དངོས་པོའང་རྟོགས་པ་ཡིན་ཏེ་བློ་ལ་སྣང་པའི་བུམ་པ་ལ་དོན་གྱི་བུམ་པར་འཁྲུལ་ནས་འཇུག་པའི་ཕྱིར་རོ། ། འཁྲུལ་བའི་དོན་ཅི་ཡིན་ཞེ་ན། བློའི་བུམ་པ་ལ་ཕྱི་རོལ་གྱི་བུམ་པའི་ཆེ་ཆུང་ལ་སོགས་པའི་ཐ་སྙད་བྱེད་པའོ། ། གལ་ཏེ་གཞན་ལ་གཞན་གྱི་ཐ་སྙད་མི་འཐད་དེ། བུམ་པ་ལ་རྟའི་ཐ་སྙད་མི་འཐད་པ་བཞིན་ནོ་ཞེ་ན། རྟོག་པ་ངོ་བོ་ཉིད་ཀྱིས་འཁྲུལ་བའམ། སྣང་བཏགས་འདྲ་བ་རྒྱུ་མཚན་དུ་བྱས་ཏེ་དེ་མ་ཡིན་ལ་དེར་ཞེན་པ་གོམས་པའི་བག་ཆགས་ལས་ཡིན་ཏེ་མི་གཙང་བ་ལ་གཙང་བའི་ཐ་སྙད་བྱེད་པ་བཞིན་ནོ། ། དེས་ན་སྒྲའི་དོན་གང་ཡིན་ཅེས་འདྲི་ན་དོན་གཟུགས་བརྙན་ཅན་གྱི་ཤེས་བ་དེ་ཉིད་ཡིན་ནོ་ཞེས་བརྗོད་པ་ནི་འགའ་བ་མེད་ དོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། ཤེས་པ་དེ་འཁྲུལ་བ་ཡིན་པ་དང༌། སྤྱི་ཡིན་པ་དང༌། གཞན་པ་དང༌། གཞན་སེལ་ཡིན་པའོ། ། དང་པོ་ནི། དོན་གྱི་གཟུགས་བརྙན་སྣང་བའི་ཤེས་པ་བདག་རྐྱེན་སྒྲ་ཡིས་སྤྲུལ་པ་དེ་དག་དོན་ལོག་པར་སྣང་བའི་ལོག་ཤེས་ཡིན་ཏེ་དེ་མ་ཡིན་ལ་དེར་ཞེན་པའི་ཕྱིར་སྒྲ་རྟག་འཛིན་བཞིན་ནོ།

། གཉིས་པ་ནི། ཤེས་པའི་དངོས་པོ་ཡིན་པའི་ཕྱིར་སྤྱིར་མི་རུང་ངོ༌། ། ཞེ་ན་གསེར་གྱི་བུམ་པ་ལ་སོགས་པའི་དོན་གྱི་ཆ་སྟེ་བྱེ་བྲག་ལ་བུམ་བའི་རྣམ་པ་ཅན་གྱི་བློ་འཁྲུལ་བ་འདི་རྗེས་སུ་འགྲོ་བའི་ཕྱིར་སྤྱྀ་ཡིན་ནོ། ། ཇི་ལྟར་རྗེས་སུ་འགྲོ་ཞེ་ན་བུམ་པའི་རྣམ་པ་ཅན་གྱི་བློ་འཁྲུལ་བ་དེ་ལ་གསེར་གྱི་བུམ་པ་དང་རྫའི་བུམ་པ་ལ་སོགས་པ་ཐམས་ཅད་སྒྲོ་འདོགས་པའི་ཚུལ་གྱིས་སོ། ། གསུམ་པ་ནི། དེ་ལྟར་ན་མཉན་པ་གཞན་སེལ་བ་ལ་འཇུག་པར་བྱེད་དེ་བློ་འཁྲུལ་བ་ལ་གཞན་སེལ་དུ་བདེན་པའི་ཕྱིར་རོ། ། འདི་ལྟར་ཕྱི་རོལ་གྱི་བུམ་པ་བུམ་མ་ཡིན་ལས་ལོག་བར་བདེན་པ་བཞིན་དུ་བློའི་བུམ་པའང་དེ་ལྟར་ཡིན་ཏེ། འཁྲུལ་བ་མ་ཞིག་གི་བར་དུ་འདི་བུམ་པ་ཡིན་པ་ལས་མ་ལོག་བར་བྱེད་པའི་གནོད་པ་ཅན་གྱི་ཚད་མ་མེད་པའི་ཕྱིར་རོ། ། འོ་ན་རྟོག་པ་ལ་སྣང་བའི་བུམ་པས་དོན་བྱེད་ནུས་པར་འགྱུར་རོ་ཞེ་ན། འཁྲུལ་བ་མ་ཞིག་གི་བར་དུ་དེ་ལྟར་ཡིན་ཏེ་དོན་གྱི་རྣམ་པ་མྱོང་བ་ལ་དོན་མྱོང་བར་འཇོག་པ་བཞིན་ནོ། ། འོ་ན་འཁྲུལ་བར་འགལ་ཞེ་ན་མི་འགལ་ཏེ་དེ་རྣམ་པར་དཔྱད་ན་འཁྲུལ་བ་ཡིན་པའི་ཕྱིར་རོ། ། ཡང་ན་བློ་རྣམ་བཅས་ཀྱི་ལུགས་ལ་རྣམ་པ་རྟོག་པ་ལ་སྣང་བའི་གཟུགས་བརྙན་གྱི་བུམ་པ་བུམ་མ་ཡིན་དང་བྲལ་བའི་གཞན་སེལ་དུ་སྣང་བ་ལ་གཞན་སེལ་བདེན་པར་ཞེན་པའི་ཆ་བརྗོད་བྱ་ཡིན་ནོ་ཞེས་ཟེར་རོ། ། གསུམ་པ་དོན་བསྡུ་བ་ནི། ཐ་སྙད་ཀྱི་དུས་སུའང་སྒྲས་མི་འདོད་པ་སྤངས་ནས་འཇུག་པ་དེའི་ཕྱིར་དང་པོ་བརྡ་འདོགས་པའི་དུས་ནའང་བ་གླང་ལ་སོགས་པའི་སྒྲ་ནི་གཞན་སེལ་དང་འབྲེལ་བར་འགྱུར་ཞེས་དྲང་ངོ༌། ། གཞན་སེལ་ཅི་ལྟ་བུ་ཞེ་ན། བསྟན་པའི་དོན་ཞེས་པ་རྣམ་པར་རྟོག་པ་ལ་སྣང་བའི་དོན་གྱི་གཟུགས་བསྙན་ཡིན་ཏེ་སྒྲས་བསྟན་པའི་ཕྱིར་རོ། ། གཟུགས་བརྙན་དེ་དང་རྒྱུ་འབྲས་སུ་འབྲེལ་བའི་གཞན་སེལ་ནི་སྒྲ་དང་བརྒྱུད་ནས་འབྲེལ་བའོ། ། འོ་ན་རྟོག་པའི་རྣམ་པ་དེ་ཇི་ལྟ་བུ་ཡིན་ཞེ་ན།

དོན་རང་གི་མཚན་ཉིད་ཀྱི་གཞན་སེལ་མཐོང་བ་སྟེ་ཐོབ་པའི་འབྲས་བུ་ཅན་ཡིན་ཏེ་དོན་གྱི་སེལ་བ་དང་གཅིག་ཏུ་ཞེན་ནས་འཇུག་བའི་ཕྱིར་རོ། ། བཞི་བ་སྒྲ་གཞན་སེལ་ལ་འཇུག་ཅིང་དངོས་པོ་ལ་མི་འཇུག་པའི་འཐད་པ་ནི། གལ་ཏེ་སྒྲ་གཞན་སེལ་ཁོ་ན་ལ་སྦྱོར་བའི་རྒྱུ་མཚན་ཅི་ཡིན་ཞེ་ན། སྒྲ་དེ་དོན་རིགས་མཐུན་པ་དང་མི་མཐུན་པ་ཐམས་ཅད་ལ་མཐོང་ན་དེ་ཉིད་མི་གོ་སྟེ། གོ་སྒྲ་ལྟར་ཐེ་ཚོམ་ཟ་བའི་ཕྱིར་རོ། ། ཐམས་ཅད་ལ་མ་མཐོང་ན་ཡང་མི་གོ་སྟེ་གང་ལའང་མེ་གྲགས་པའི་སྒྲ་འགའ་ཞིག་བཞིན་ནོ། ། དེས་ན་ཤིང་གི་སྒྲ་དེ་རིགས་མི་མཐུན་པའི་བུམ་པ་ལ་སོགས་པ་ལ་མ་མཐོང་བ་དང༌། ད་བ་ལ་སོགས་པ་རིགས་མཐུན་པ་འགའ་ཞིག་ལ་དེ་མཐོང་བ་ལ་ལྟོས་ཏེ་རྟགས་དང་ཀ་ལི་དང་མ་ཏིའི་སྒྲ་བཞིན་ནོ། ། སྒྲས་དོན་གོ་བའི་རྒྱུ་མཚན་གཉིས་པོ་དེ་ནི་གསལ་བའམ་སྤྱི་དངོས་པོ་ལ་སྒྲ་སྦྱོར་ན་མི་རུང་སྟེ་རིགས་མཐུན་པ་ལ་མཐོང་བ་ཙམ་གྱིས་ཆོག་པའི་ཕྱིར་རོ། ། དེའང་དངོས་པོ་གཅིག་ལ་མཐོང་བས་ཐམས་ཅད་ལ་མི་གོ་བའི་ཐམས་ཅད་ལ་མཐོང་དགོས་པར་འགྱུར་རོ། ། གཞན་ལ་མཐོང་བ་ནི་མི་དགོས་ཏེ་མངོན་སུམ་བཞིན་དུ་སྒྲ་སྒྲུབ་པའི་སྒོ་ནས་འཇུག་ན་རྣམ་གཅད་མི་དགོས་པའི་ཕྱིར་རོ། ། རྟགས་ཀྱང་སྒྲུབ་པ་ལ་འཇུག་ན་ལྡོག་ཁྱབ་ལ་མི་ལྟོས་པར་འགྱུར་རོ། ། ལྔ་བ་དེ་དག་གི་དོན་བསྡུ་བ་ནི། དེ་ཕྱིར་ཅེས་པ་སྟེ་རིགས་དང་ཡོན་ཏན་ལ་སོགས་པ་ནི་དབང་བོའི་ཡུལ་ལས་ཐ་དད་ཡོད་པ་མ་ཡིན་ཏེ་དེ་ལྟར་མ་དམིགས་པའི་ཕྱིར་རོ། ། རིགས་སོགས་དེ་དང་ལྡན་པའི་རྫས་ཀྱང་དོན་ལ་ཡོད་པ་མ་ཡིན་ཏེ་མ་དམིགས་པའི་ཕྱིར་རོ། ། དེས་ན་དབང་པོས་རིགས་སོགས་ཀྱི་དོན་ཁྱད་པར་དུ་བྱས་ནས་འཛིན་པ་ག་ལ་སྲིད། དེའི་ཕྱིར་ཁྱད་པར་དུ་བྱ་བའི་གཞི་བུམ་པ་ལྟ་བུ་དོན་དང་ཁྱད་པར་དུ་བྱེད་པའི་ཆོས་རིགས་ལ་སོགས་པ་དེ་དག་དང་དེ་རྣམས་ཀྱི་འབྲེལ་བའི་དངོས་པོ་ལ་མཉན་པ་འབྲེལ་བར་བྱེད་པ་མ་ཡིན་ཏེ་གཞན་དུ་མ་མཐོང་བ་ལ་མ་ལྟོས་པར་ཐལ་བའི་སྐྱོན་ཡོད་པ་དེའི་ཕྱིར་རོ།

། འོ་ན་གང་ལ་སྦྱོར་ཞེ་ན། གཞན་ལས་ཞེས་པ་སྟེ་ལྡོག་པ་ཁོ་ན་ལའོ། ། གཉིས་པ་སྒྲ་སྦྱོར་གྱི་རྟོག་པ་དགག་པ་ལ་གསུམ་ལས། ། དང་པོ་རྟོག་པ་ཡུལ་གཞན་ལ་མི་འཇུག་བའི་ཚེ་བརྡ་དྲན་མེད་པའི་རྟགས་ཀྱིས་བསྒྲུབ་བ་ནི། གལ་ཏེ་དབང་པོས་རང་གི་ཡུལ་རིགས་ལ་སོགས་པས་ཁྱད་པར་དུ་བྱས་ནས་མི་འཛིན་ཀྱང་དོན་དེ་ཉིད་ཀྱི་སྒྲ་དང་སྦྱར་ནས་འཛིན་པའི་རྟོགས་པ་ཡིན་ནོ་ཞེ་ན། མ་ཡིན་ཏེ་མིག་ཤེས་ལ་སོགས་པའི་དབང་ཤེས་ནི་ཆོས་ཅན་སྒྲ་དོན་བསྲེས་ནས་འཛིན་པ་དེར་ཇི་ལྟར་འགྱུར་ཏེ་དོན་དེའི་བརྡ་མ་དྲན་པའི་ཕྱིར་རོ། ། དེ་ཅིའི་ཕྱིར་ཞེ་ན་སྔར་བརྡའི་དུས་སུ་མཐོང་བ་དང་ཕྱིས་ཐ་སྙད་ཀྱི་ཚེ་མཐོང་བ་གཉིས་འཛིན་པས་སྟོང་པའི་ཕྱིར་རོ། ། གལ་ཏེ་བརྡ་མ་དྲན་ཡང་སྒྲ་དོན་སྲེས་ནས་འཛིན་པ་ཅི་འགལ་ཞེ་ན། སྔར་དོན་དེ་ལ་བརྡ་བྱེད་པ་མཐོང་བ་དྲན་ན་དེའི་རིགས་ཅན་གཞན་ཡང་མཐོང་བའི་ཚེ་འདིའི་མིང་འདི་ཡིནནོ་ཞེས་སྲེས་ནས་འཛིན་པས་ཁྱབ་ཅེས་པ་ནི་གོང་དུ་བརྡ་དྲན་པའི་ཞེས་བའི་རྐང་བ་གཉིས་སོ། ། གཉིས་པ་རྟོགས་པ་ཡུལ་གཞན་ལ་འཇུག་པའི་ཚེ་དབང་ཤེས་རྟོག་བྲལ་དུ་སྒྲུབ་པ་ནི། གཞན་ལ་ཅེས་པ་སྟེ་རྟོག་པས་ད་ལྟར་གྱི་ཡུལ་ལས་གཞན་འདས་པའི་ཡུལ་འགའ་ཞིག་གི་སྒྲ་དོན་འཛིན་པའི་ཚེ་མིག་ཤེས་ཀྱིས་ད་ལྟར་གྱི་གཟུགས་མཐོང་བ་ནི་མྱོང་བས་གྲུབ་པོ། ། དེ་ལྟར་བུའི་གནས་སྐབས་དེར་མིག་ཤེས་ཀྱིས་གསལ་བར་སྣང་བའི་གཟུགས་དང༌། དེའི་བརྡ་བསྲེས་ནས་མི་འཛིན་ཏེ་རྟོག་གཉིས་གཅིག་ཆར་འཇུག་པ་མེད་པའི་ཕྱིར་རོ། ། བརྡ་མི་འཛིན་དེའི་ཕྱིར་བརྡ་དྲན་པ་དེས་བསྐྱེད་པའི་སྒྲ་དོན་བསྲེས་ནས་འཛིན་པའི་རྟོག་པའང་དབང་ཤེས་ལ་མེད་དོ། །དེས་ན་རྟོག་པའང་ཡུལ་གཞན་ལ་འཇུག་པའི་དུས་ཀྱི་དབང་ཤེས་ནི་རང་གི་ཡུལ་དང་དེའི་སྒྲ་སྦྱར་ནས་འཛིན་པ་མ་ཡིན་ཏེ་དེའི་བརྡ་མ་དྲན་པའི་ཕྱིར་རོ། ། ཞེས་པའི་དོན་ཏོ། ། གསུམ་པ་སྒྲའི་ཡུལ་མ་ཡིན་པ་འཛིན་པའི་རྟགས་ཀྱིས་བསྒྲུབ་པ་ནི།

གང་ལ་ཞེས་པ་སྟེ། དབང་ཤེས་ནི་རང་གི་ཡུལ་དང་སྒྲ་སྦྱར་ནས་འཛིན་པའི་རྟོག་པ་མ་ཡིན་ཏེ། བརྡའི་ཡུལ་མ་ཡིན་པ་ལ་དམིགས་པའི་ཕྱིར་རོ་ཞེས་ངག་དོན་དུ་བཀོད་དོ། ། མ་ངེས་པ་མ་ཡིན་ཏེ་ཡུལ་གང་ལ། མིང་གི་སྒྲ་ངེས་པར་འགོད་པའི་ཡུལ་དེ་ལ་དམིགས་ན་སྒྲ་སྦྱོར་བའི་རྟོག་པ་སྐྱེ་བར་འགྱུར་བའི་ཕྱིར་རོ། ། དབང་ཤེས་སྒྲའི་ཡུལ་མ་ཡིན་པ་འཛིན་པར་མ་གྲུབ་བོ་ཞེ་ན། འོ་ན་དབང་ཤེས་དང་སྒྲ་རྟོག་ཡུལ་གཅིག་ཏུ་འགྱུར་ལ་དེ་ལྟར་ན་དབང་ཤེས་དང་སྒྲ་རྟོག་ཡུལ་གཅིག་པ་དེས་ན་སྒྲ་རྟོག་ཡུལ་ལ་འདོད་པས་འཇུག་པ་བཞིན་དུ་དབང་པོ་ལས་སྐྱཻས་པའི་ཤེས་པའང་འདོད་པ་ཙམ་གྱིས་འཇུག་པ་སྟེ་སྐྱེ་བར་འགྱུར་རོ། ། ཡང་ན་སྒྲ་རྟོག་དོན་གྱི་ནུས་པ་ལ་མི་ལྟོས་པ་བཞིན་དུ་དབང་ཤེས་ཀྱང་དེ་ལྟར་འགྱུར་བར་འདོད་ན་དབང་ཤེས་ཀྱིས་ཕྱི་རོལ་གྱི་དོན་གཏན་མི་མཐོང་བར་འགྱུར་ཏེ་རྟོག་པ་བཞིན་ནོ།།

གཉིས་པ་མངོན་སུམ་རྟོག་བཅས་ལ་གནོད་པ་ཡོད་པ་ལ་གསུམ་སྟེ། གཞན་རིག་པའི་ཚེ་རང་མི་རིག་པར་ཐལ་བ་དང༌། རང་རིག་མེད་ན་ཐམས་ཅད་ལོང་ལྐུགས་སུ་ཐལ་བ་དང༌། ཁྱད་པར་རྟོགས་བ་མི་སྲིད་པར་ཐལ་བའོ། ། དང་པོ་ལ་གསུམ་སྟེ། ཐལ་བ་དགོད་པ་དང༌། ཉེས་སྤོང་གི་ལན་དགག་པ་དང༌། ཧ་ཅང་ཐལ་བའོ། ། དད་པོ་ནི། ཁྱོད་ཤེས་པ་ཐམས་ཅད་རྟོག་བཅས་སུ་འདོད་ན་མིག་གིས་གཟུགས་ལ་དམིགས་ནས་འདི་ནི་གཟུགས་སྔོན་པོ་ཞེས་མཐོང་བའི་དུས་ན་འདི་ནི་གཟུགས་དེ་འཛིན་པའི་བློ་ཡིན་ནོ། ། ཞེས་ཇི་ལྟར་མཐོང་སྟེ་རྟོག་གཉིས་གཅིག་ཅར་མི་སྐྱེ་བའི་ཕྱིར་རོ། ། འདོད་པར་མི་ནུས་ཏེ་གཟུགས་འཛིན་པའི་བློ་དེ་ཉམས་སུ་མྱོང་བ་སྟེ་རང་རིག་པ་ཡོད་པའི་ཕྱིར་རོ། ། དེ་མེད་ན་གཟུགས་ཀྱང་མངོན་སུམ་དུ་མ་རྟོགས་པར་འགྱུར་རོ། ། གལ་ཏེ་བློ་མྱོང་བའི་རང་རིག་དེ་ནི་རྟོག་མེད་ཡིན་པས་རྟོག་གཉིས་གཅིག་ཅར་འཇུག་པར་མི་འགྱུར་ཞེ་ན། ཇི་ལྟར་ཡིན་ཏེ་ཁྱོད་བློ་ཐམས་ཅད་རྟོག་བཅས་སུ་འདོད་པའི་ཕྱིར་རོ། ། གཉིས་པ་ལ་གསུམ་ལས། དང་པོ་བློ་ཉིད་ཀྱིས་མྱོང་བ་མི་འཐད་པ་ནི། གཟུགས་འཛིན་པའི་གཞན་རིག་དེ་ཉིད་ཀྱིས་བློ་དེ་ཉམས་སུ་མྱོང་བ་ཡིན་ནོ་ཞེ་ན། དེས་ཡུལ་དང་བློ་གཉིས་གཅིག་ཅར་ཉམས་སུ་མྱོང་ན་རྟོག་གཉིས་གཅིག་ཅར་དུ་འཇུག་བར་འགྱུར་ལ་དེ་ལྟ་བུ་ནི་མཐོང་བ་མེད་དོ། ། རིམ་གྱིས་མྱོང་ན་བློ་གཅིག་གིས་བློ་མྱོང་བ་དང་ཡུལ་རིག་པའང་མི་འཐད་པར་འགྱུར་རོ། ། གཉིས་པ་དུས་མཉམ་གྱི་ཤེས་པ་གཞན་གྱིས་རིག་པ་མི་འཐད་པ་ནི། དེ་ཉིད་ཀྱིས་མྱོང་བ་ལ་རྟོག་གཉིས་གཅིག་ཅར་འཇུག་པར་ཐལ་བའི་སྐྱོན་བཀོད་པ་དེས་ནི་གཟུགས་འཛིན་དང་དུས་མཚུངས་པར་སྐྱེས་པའི་རྣམ་ཤེས་གཞན་གྱིས་གཟུགས་འཛིན་དེ་མྱོང་བ་ཡིན་ནོ་ཞེས་པའང་མི་འཐད་པར་བསྟན་པ་ཡིན་ཏེ་རྟོག་གཉིས་གཅིག་ཅར་འཇུག་པར་ཐལ་བའི་ཕྱིར་དང༌། གཞན་དེ་ལའང་མྱོང་བྱེད་མི་དགོས་ན་སྔ་མ་ལའང་མཚུངས་ལ་དགོས་ན་ཐུག་མེད་དུ་ཐལ་བའི་ཡང་ཕྱིར་རོ།

། གསུམ་པ་ཕྱིས་སྐྱེས་པའི་ཤེས་པས་རིག་པ་མི་འཐད་པ་ནི། ཕྱིས་སྐྱེས་པའི་ཤེས་པ་གཅིག་གིས་སྔར་སྐྱེས་པའི་གཟུགས་འཛིན་དེ་རིག་པ་ཡིན་ནོ་ཞེ་ན། འོ་ན་ཕྱིས་ཀྱི་བློ་དེ་དྲན་པའི་ཤེས་པར་འགྱུར་ཏེ་ཡུལ་འདས་པ་ལ་དམིགས་པའི་ཕྱིར་རོ། ། འདོད་པར་མི་ནུས་ཏེ་ཁྱེད་ཀྱི་ལུགས་ལ་གཟུགས་འཛིན་པ་དེ་སྔར་མྱོང་བ་མེད་པའི་ཕྱིར་དེ་དྲན་པར་ཇི་ལྟར་འགྱུར་ཏེ་དྲན་པ་ནི་མྱོང་བའི་འབྲས་བུ་ཡིན་པའི་ཕྱིར་རོ། ། གསུམ་བ་ཧ་ཅང་ཐལ་བ་ནི། གལ་ཏེ་དོན་རིག་འདས་པའིབློ་ཕྱི་མས་རིག་པར་བྱེད་ནའང་རང་བློའི་ཞེས་པ་སྟེ་རང་གི་བློ་ནི་རང་གི་གཟུགས་འཛིན་པའིཤེས་པའོ། ། དེའི་བློ་ནི་གཟུགས་འཛིན་པའི་ཤེས་པ་སྟེ་དེ་ཡོངས་སུ་གཅོད་པའི་ཚད་མ་དང་གཞན་གྱི་རྒྱུད་ལ་ཡོང་པའི་གཟུགས་འཛིན་པ་ལ་སོགས་པའི་བློ་ཡོངས་སུ་གཅོད་པའི་ཚད་མ་གཉིས་རྗེས་དཔག་ཏུ་ངོ་བོ་གཅིག་པར་འགྱུར་ཏེ། གཉིས་ཀའང་ལྐོག་གྱུར་ལ་འཇུག་པའི་ཕྱིར་རོ། ། འདོད་ན་རང་གི་བློ་འདི་དང་འདི་ལྟ་བུར་གྱུར་ཏོ་ཞེས་ཁྱད་པར་དུ་མི་རྟོག་པར་འགྱུར་རོ། ། གལ་ཏེ་རང་གི་བློ་ལྐོག་གྱུར་ཡིན་ཡང་རྗེས་དཔག་ལས་གཞན་པའི་ཚད་མས་རྟོགས་སོ་ཞེ་ན། མ་ཡིན་ཏེ་གཞན་གྱི་བློ་ཡང་དེ་ལྟར་ཐལ་བ་དང༌། ལྐོག་གྱུར་ལ་རྗེས་དཔག་ལས་གཞན་པའི་སྒྲུབ་བྱེད་མེད་པའི་ཡང་ཕྱིར་རོ། ། གཉིས་པ་རང་རིག་མེད་ན་ཐམས་ཅད་ལོང་ལྐུགས་སུ་ཐལ་བ་ལ་གསུམ་ལས། དང་པོ་དོན་རིག་འདས་པ་མི་རྟོག་པར་ཐལ་བ་ནི། རང་གི་རྒྱུད་ལ་སྔར་སྐྱེས་པའི་དོན་རིག་འདས་པ་འདི་འོག་ཏུ་ཅིས་གྲུབ་ཅེས་པ་ཚད་མ་གང་གིས་ཀྱང་མ་གྲུབ་པར་འགྱུར་རོ། ། དེ་གང་གི་ཕྱིར་ཞེ་ན། འདས་པ་དེ་ལ་མངོན་སུམ་འཇུག་པ་མ་ཡིན་ཞིང༌། རྟགས་ཅན་རྗེས་དཔག་ཀྱང་འཇུག་པ་མིན་པའི་ཕྱིར་རོ། ། འདི་ལྟར་དེ་མངོན་སུམ་གྱི་ཡུལ་མ་ཡིན་པའི་ཕྱིར་དང༌། རྗེས་དཔག་ཀྱང་མི་འཇུག་སྟེ་མཐུན་དཔེ་དང་བྲལ་ཞིང་རྟགས་ཀྱང་མེད་བའི་ཕྱིར་རོ། ། འདི་ལྟར་བློ་མངོན་སུམ་གྱིས་མ་གྲུབ་པས་བློ་དེ་ལྟ་བུ་དང་ལྡན་པའི་མཐུན་དཔེ་ཚད་མས་མ་གྲུབ་ལ།

རྟགས་ཀྱང་མེད་དེ་དོན་རིག་འདས་པ་ཆོས་ཅན་དུ་བྱས་ནས་སྔར་བློ་འདི་ལྟ་བུ་བྱུང་སྟེ་ཞེས་སྒྲུབ་ན་ཆོས་ཅན་མ་གྲུབ་པས་རྟགས་མི་སྲིད་ལ། སྐྱེས་བུ་ཆོས་ཅན་དུ་བྱས་ནས་འདི་ལ་བློ་འདི་ལྟ་བུ་བྱུང་སྟེ་ཞེས་སྒྲུབ་ན་བློ་མངོན་སུམ་གྱིས་མ་གྲུབ་པ་ཉིད་ཀྱིས་དེ་དང་རྟགས་ཀྱི་འབྲེལ་བ་མི་འགྲུབ་པའི་ཕྱིར་རོ། འདི་ལ་རྟགས་ཀྱི་ངོ་བོ་ཡང་སྲིད་པ་མ་ཡིན་ནོ། ། གཉིས་པ་ཉེས་སྤོང་གི་ལན་དགག་པ་ནི། འདི་ལ་སྒྲུབ་བྱེད་མི་སྲིད་པ་མ་ཡིན་ཏེ། འདི་ལྟར་བློ་སྔ་མ་དེའི་ངོ་བོའམ་རྣམ་པར་སྣང་བ་ཅན་གྱི་དེའི་རྗེས་ཐོགས་དེ་མ་ཐག་ཏུ་སྐྱེས་པའི་བློས་བློ་སྔ་མ་དེ་གཟུགས་སྡོན་པོ་ལ་སོགས་པ་རྟོགས་པ་ཡིན་ནོ། ། ཞེས་འཛིན་པའིཕྱིར་རོ། ། དཔེར་ན་མདོ་སྡེ་བ་གཟུགས་ལ་སོགས་པར་སྣང་བའི་བློ་གཟུགས་ལ་སོགས་པར་འཛིན་པར་འཇོག་པ་བཞིན་ནོཞེ་ན། འོ་ན་གཟུགས་འཛིན་ཤེས་པ་ནི་སྐད་ཅིག་མ་དེ་བློ་ཕྱི་མ་དེས་འཛིན་པར་རིགས་ཀྱང་གཟུགས་འཛིན་གྱི་སྐད་ཅིག་སྔ་མ་སྔ་མའི་བློ་དེ་ནི་ཕྱིས་ཀྱི་བློ་དེས་འཛིན་པར་མི་འགྱུར་ཏེ་སྐད་ཅིག་མ་ཐ་མས་བར་དུ་ཆོད་པའི་སྔ་མའི་རྣམ་པར་མ་ཤར་བའི་ཕྱིར། ། གལ་ཏེ་གཟུགས་འཛིན་གྱི་སྐད་ཅིག་རེ་རེའི་རྗེས་སུ་དེ་འཛིན་པའི་སྐད་ཅིག་རེ་རེ་སྤེལ་ནས་སྐྱེའོ་ཞེ་ན། འོ་ན་མཐོང་བ་བར་ཆད་དང་བཅས་བར་འགྱུར་རོ་ཞེས་འོག་ཏུ་འཆད་དོ། གལ་ཏེ་གཟུགས་འཛིན་གྱི་བློ་སྐད་ཅིག་དུ་མ་ཡིན་ཡང་རྒྱུན་གཅིག་ཏུ་སྐྱེ་བས་དེ་ཕྱིས་ཀྱི་བློ་གཅིག་གིས་ངེས་པར་བྱེད་དོ་ཞེ་ན༑ འོ་ན་ཕྱིས་ཀྱི་བློ་དེ་ལ་བློའི་རྒྱུན་དེ་རིམ་པ་མ་ཡིན་པར་སྣང་ན་དེས་བློ་སྔ་མའི་སྔ་ཕྱིའི་རིམ་པ་མི་ཤེས་པར་འགྱུར་རོ། །འདོད་ན་དེ་རྟག་པར་བཟུང་བར་འགྱུར་རོ། ། སྔ་ཕྱིའི་རིམ་པ་དང་བཅས་པར་སྣང་ན་བློ་གཅིག་གིས་བཟུང་བར་འགལ་ལོ། ། གསུམ་པ་མངོན་སུམ་གཅིག་རྟོག་མེད་ཡིན་ན་གཞན་ཡང་དེ་ལྟར་ཐལ་བ་ནི་ཇི་ལྟར་དེ་དཔེར་ན་གཟུགས་རང་གི་ཡུལ་ཅན་གྱི་རྣམ་ཤེས་ནི་རྟོག་པ་ཡིན་ལ།

དེ་ཉམས་སུ་མྱོང་བའི་བློ་དེ་རྟོག་མེད་ཡིན་པས་དོན་རིག་འདས་པ་རང་རིག་གིས་གྲུབ་བོ་ཞེ་ན། དེ་རྟོག་མེད་དུ་འཇོག་པ་ལ་རྒྱུ་མཚན་ཅི་ཡོད་བརྡའི་ཡུལ་མ་ཡིན་པ་འཛིན་པས་ཤེ་ན། འོ་ན་དེ་བཞིན་དུ་གཟུགས་འཛིན་པ་ལ་སོགས་བ་གཞན་ཡང་རྟོག་མེད་དུ་འགྱུར་ཏེ། བརྡ་བྱ་བར་མི་ནུས་བའི་ཡུལ་འཛིན་པའི་ཕྱིར་ རོ། ། གསུམ་པ་ཁྱད་པར་རྟོགས་པ་མི་སྲིད་པར་ཐལ་བ་ལ་གསུམ་ལས། དང་པོ་ཐལ་བ་བཀོད་པ་ནི། སྤྱི་བརྗོད་ཅེས་པ་སྟེ་རིགས་པ་ཅན་ཁྱོད་སྒྲ་ནི་སྤྱིའི་རང་བཞིན་གོ་བར་བྱེད་པ་ཡིན་ལ་རྟོག་པ་སྒྲ་དེ་དང་དོན་གཅིག་སྟེ་སྤྱི་ལ་འཇུག་པར་འདོད་ཅིང་སྐྱེས་བུ་ལ་རྟོག་མེད་ཀྱི་ཤེས་པའང་མེད་པར་འདོད་པའི་ཕྱིར་གསལ་བའི་ཁྱད་པར་བློ་གང་གིས་རྟོགས་པར་འགྱུར་ཏེ་མི་རྟོགས་པར་འགྱུར་རོ། ། གལ་ཏེ་རྟོག་པ་ལ་སྤྱི་སྣང་བའི་ཚེ་ཁྱད་པར་ཀྱང་སྣང་ངོ་ཞེ་ན། འོ་ན་སྒྲའི་ཤེས་པའང་དེ་ལྟར་འགྱུར་རོ། ། སྒྲའི་ཤེས་པ་ནི་དབང་པོ་དང་ཡུལ་ལས་མ་སྐྱེས་པའི་ཕྱིར་ཁྱད་པར་མི་འཛིན་ན། སྒྲ་དང་རྟོག་པ་ཡུལ་ཐ་དད་དུ་འགྱུར་རོ། ། གཉིས་པ་ཉེས་སྤོང་གི་ལན་དགག་པ་ནི། གལ་ཏེ་ཡུལ་དང་དབང་པོ་ལ་བརྟེན་ནས་སྐྱེས་བའི་བློ་རྟོག་མེད་འགའ་ཞིག་ཀྱང་ཡོད་པས་སྐྱེས་བུ་ལ་རྟོག་མེད་ཀྱི་བློ་མེད་པའི་རྟགས་མ་གྲུབ་བོ་ཞེ་ན། འོ་ན་རྟོག་མེད་དུ་འདོད་པ་དེ་དང་མཚུངས་པའི་རྒྱུ་ཅན་དབང་ཤེས་ཐམས་ཅད་དེ་བཞིན་དུ་རྟོག་མེད་དུ་འགྱུར་རོ། ། མ་ངེས་པ་མ་ཡིན་ཏེ་འབྲས་བུའི་བདག་ཉིད་ཐ་དད་ཐམས་ཅད་ནི་རྒྱུ་ཐ་དད་པའི་རྒྱུ་མཚན་ལས་ཡིན་ལ་ཐ་དད་མེད་པའང་རྒྱུ་ཐ་དད་མེད་པ་ལས་ཡིན་པར་ཚད་མས་གྲུབ་པའི་ཕྱིར་རོ། ། གསུམ་པ་དེས་ན་མངོན་སུམ་དང་རྟོག་པ་ཐ་དད་དུ་སྒྲུབ་པ་ལ་གསུམ་སྟེ། རྟོག་པ་དང་དབང་ཤེས་རྒྱུ་ཐ་དད་དུ་བསྒྲུབ་པ་དང༌། དེའི་ལན་དགག་པ་དང༌། དེ་དག་གི་མཇུག་བསྡུ་བའོ། ། དང་པོ་ནི་རྟོག་པ་དང་དབང་ཤེས་གཅིག་མ་ཡིན་ཏེ། རྒྱུ་ཐ་དད་ལས་སྐྱེས་པའི་ཕྱིར་རོ་ཞེས་སྟོན་པ་ནི།

རྟོག་པ་ནི་དོན་གྱི་ནུས་པ་ལ་ལྟོས་པ་མེད་པར་སྒྲ་དོན་སྦྱོར་བའི་བློ་སྐྱེ་བ་ཡིན་ནོ་ཞེས་དྲང་ངོ༌། ། གང་ལ་སྐྱེ་ན་སྔར་བརྡ་བྱེད་པ་མཐོང་ཞིང་དེ་དྲན་པ་ལས་སྐྱེའོ། ། རྟོག་པ་ཕྱི་རོལ་ལ་མ་ལྟོས་པར་དྲན་པའི་རྗེས་སུ་བྱེད་པ་བཞིན་དུ་རྟོག་མེད་ནི་བརྡ་ཤེས་ཤིང་དྲན་པ་ལ་ལྟོས་པ་མེད་པར་གཟུང་དོན་གྱི་དངོས་པོའི་ནུས་པ་ཉིད་ལས་མིག་ལ་སོགས་པའི་བློ་སྐྱེ་བར་འགྱུར་བ་ཡིན་ནོ། ། གཉིས་པ་དེའི་ལན་དགག་པ་ལ་གསུམ་སྟེ། འདོད་པ་བརྗོད་པ་དང༌། དེའི་ལན་དགག་པ་དང༌། དེའི་ཡང་ལན་དགག་པའོ། ། དང་པོ་ནི་གལ་ཏེ་གཟུགས་ལ་སོགས་པ་དབང་པོའི་ཡུལ་ནི་རང་རང་གི་བརྡ་དྲན་པ་དང་ཚོགས་པ་ལ་ལྟོས་ནས་འབྲས་བུ་དབང་པོའི་བློ་སྐྱེད་པ་ལ་ནུས་པ་ཐོབ་པར་འགྱུར་ཏེ་ས་ལ་སོགས་པ་དང་ཕྲད་པའི་ས་བོན་ལ་མྱུ་གུ་སྐྱེད་པའི་ནུས་པ་འབྱུང་བ་བཞིན་ནོ། ། དེའི་ཕྱིར་དབང་ཤེས་བརྡ་དྲན་པ་ལ་ལྟོས་པ་མེད་པ་མ་ཡིན་ནོ་ཅེ་ན། འདི་དགག་པ་ལ་གསུམ་ལས། དང་པོ་གཟུགས་འཛིན་རྗེས་དཔག་ཏུ་ཐལ་བ་ནི། རྟགས་བཞིན་ཞེས་པ་སྟེ་གཟུགས་ལ་སོགས་པའི་དབང་བོའི་དོན་འདི་དྲན་པའི་བདག་ཉིད་ཀྱི་རྗེས་དཔག་ཁོ་ན་སྐྱེད་པའི་རྟགས་སུ་འགྱུར་ཏེ། རང་རང་གི་བརྡ་དྲན་པར་བྱེད་པའི་ཕྱིར་རོ། ། འདོད་ན་གཟུགས་འཛིན་ལ་སོགས་པའི་སྒྲ་དོན་སྦྱོར་བའི་ཤེས་པ་ཐམས་ཅད་རྗེས་དཔག་ཏུ་འགྱུར་རོ། ། མ་ངེས་པ་མ་ཡིན་ཏེ་གཟུགས་ཡོད་པ་མཐོང་བ་ལས་དེའི་བརྡ་དྲན་ལ་དེ་ལས་དབང་པོའི་ཤེས་པ་སྐྱེ་བའི་ཕྱིར་ཏེ་དུ་བ་ལ་སོགས་བའི་རྟགས་མཐོང་ནས་དེ་དང་ཆོས་ཀྱི་འབྲེལ་བ་དྲན་ཏེ་འབྲེལ་ཡུལ་རྟོགས་པའི་རྗེས་དཔག་སྐྱེ་བ་བཞིན་ནོ། ། གཉིས་པ་དོན་གྱི་ནུས་པ་ལ་མི་ལྟོས་པར་ཐལ་བ་ནི། དབང་ཤེས་དེ་ནི་དྲན་པ་དེ་དང་འབྲེལ་བས་དྲན་ཡུལ་ལ་དམིགས་ནས་དབང་ཤེས་སྐྱེ་བ་ཡིན་པའི་ཕྱིར་དྲན་པ་ལས་དབང་བོའི་བློ་སྐྱེས་པར་འགྱུར་གྱི་དོན་གྱི་ནུས་པ་ལ་མི་ལྟོས་པར་འགྱུར་རོ། ། གལ་ཏེ་དོན་གྱི་ནུས་པ་ལ་ལྟོས་ན་ཡང་མིན་ཞེས་པ་དབང་ཤེས་བརྡ་དྲན་ལ་ལྟོས་པ་མིན་པར་འགྱུར་རོ།

། གསུམ་པ་གྲུབ་དུས་ཕྱིན་ཅི་ལོག་ཏུ་ཐལ་བ་ནི། དྲན་པ་དེ་ལས་དབང་ཤེས་སྐྱེ་ན་གཟུགས་ཡོད་པའི་དུས་ལས་གཞན་མེད་པའི་དུས་སུའང་གཟུགས་འཛིན་སྐྱེ་བར་འགྱུར་ཏེ་དྲན་པའི་ཡུལ་ལ་དམིགས་ནས་སྐྱེ་བ་ཡིན་པའི་ཕྱིར་རོ། ། ཡང་གཟུགས་ལ་སོགས་པ་ཚང་བའི་དུས་ནའང་གཟུགས་འཛིན་མི་སྐྱེ་བ་སྲིད་པར་འགྱུར་ཏེ་དེའི་ཚེ་དེའི་བརྡ་མ་དྲན་པ་སྲིད་པའི་ཕྱིར་རོ། ། དེ་ཡང་གནས་སྐབས་ལ་ལར་སེམས་ཡུལ་གཞན་ལ་གཡེང་བ་སྲིད་པའི་ཕྱིར་རོ། ། གསུམ་པ་དེའི་ལན་དགག་པ་ལ་གཉིས་ལས། དང་པོ་དོན་གཅིག་གིས་བློ་གཉིས་རིམ་གྱིས་སྐྱེད་པ་དགག་པ་ནི། གལ་ཏེ་དབང་ཤེས་སྐྱེ་བ་བརྡ་དྲན་ལ་ལྟོས་ཀྱང་དོན་གྱི་ནུས་པ་ལ་མི་ལྟོས་པར་མི་འགྱུར་ཏེ་དོན་གཅིག་གིས་རིམ་གྱིས་བློ་གཉིས་ཀའི་རྒྱུ་བྱེད་བའི་ཕྱིར་རོ། ། འདི་ལྟར་དོན་དེས་དང་པོ་བརྡ་དྲན་པ་སྐྱེད་ནས་ཕྱིས་དབང་ཤེས་སྐྱེད་པ་ཡིན་ནོ་ཞེ་ན། འོ་ན་དོན་སྔ་ཕྱི་གཉིས་ཐ་དད་མེད་པའི་རྟག་པ་ཡིན་པའི་ཕྱིར་སྔར་བརྡ་དྲན་སྐྱེད་དུས་ཉིད་ན་དབང་ཤེས་ཀྱང་སྐྱེ་བར་འགྱུར་རོ། ། སྔར་དབང་ཤེས་མི་སྐྱེད་དེ་དོན་དེས་དབང་ཤེས་སྐྱེད་པ་དྲན་པ་ལ་ལྟོས་པའི་ཕྱིར་རོ་ཞེ་ན། ལྟོས་པ་མི་འཐད་དེ་དེས་དོན་རྟག་པ་ལ་ཕན་འདོགས་པ་མེད་པའི་ཕྱིར་དང༌། ཤེས་པ་ལ་གསལ་བ་ལ་སོགས་པའི་ཁྱད་པར་བསྐྱེད་པ་མེད་པའི་ཕྱིར་རོ། ། གལ་ཏེ་དྲན་པས་རྐྱེན་བྱས་ནས་དབང་ཤེས་ཡུལ་ལ་ངེས་པའི་བདག་ཉིད་དུ་སྐྱེ་བ་དེ་མེད་པའི་རྐྱེན་མ་གསུམ་ཙམ་ལས་སྐྱེ་ན་མ་ངེས་པར་སྐྱེས་པ་ཡིན་ནོ་ཞེ་ན། གལ་ཏེ་དྲན་པས་རྐྱེན་བྱས་པའི་དབང་ཤེས་དེ་ཡུལ་གྱི་རང་བཞིན་ཐམས་ཅད་ལ་ཁྱད་ཅིང་གསལ་བར་སྐྱེ་ན་རྟོག་པ་མེད་པའི་དབང་ཤེས་དང་ཁྱད་པར་མེད་ལ་དེ་བས་ལྷག་པའི་ཁྱད་པར་གཅིག་ཡོད་ན་དེ་དབང་ཤེས་ལས་ཤེས་པ་གཞན་ཉིད་དུ་འགྱུར་ཏེ། འདི་ལྟར་གལ་ཏེ་རང་བཞིན་དེ་ངེས་ན། ། ཐ་དད་མེད་ཅིང་སྔ་ཉིད་འགྱུར། ། དེ་དངོས་མིན་ན་དབང་སྐྱེས་ལས། ། དེ་ནི་ཤེས་གཞན་ཉིད་དུ་འགྱུར།

ཞེས་པ་ལྟར་རོ། ། གཉིས་པ་དོན་གྱི་སྐད་ཅིག་གཉིས་པས་དབང་ཤེས་བསྐྱེད་པ་མི་འཐད་པ་ནི། གལ་ཏེ་བརྡ་དྲན་དང་དབང་ཤེས་ཀྱི་ཡུལ་ཐ་དད་མེད་པའི་རྟག་པ་མ་ཡིན་གྱི་དབང་པོའི་རྒྱུ་དོན་གྱི་སྐད་ཅིག་གཞན་ཕྱི་མ་ཡིན་ལ་བརྡ་དྲན་གྱི་ཡུལ་ནི་དོན་གྱི་སྐད་ཅིག་སྔ་མ་ཡིན་པས་བློ་གཉིས་དུས་གཅིག་ཏུ་སྐྱེ་བར་མི་འགྱུར་རོ་ཞེ་ན། འོ་ན་དོན་གྱི་སྐད་ཅིག་ཕྱི་མ་དབང་ཤེས་སྐྱེ་བ་དེ་ལའང་བརྡ་དྲན་དོན་མེད་དུ་འགྱུར་ཏེ་དོན་གྱི་ནུས་པ་ལ་ལྟོས་པའི་ཕྱིར་རོ། ། དོན་གྱི་ནུས་པ་ལ་ལྟོས་ཀྱང་བརྡ་དྲན་པ་ལ་ལྟོས་པའང་ཅི་འགལ་ཏེ་མྱུ་གུ་ས་བོན་ལ་ལྟོས་ཀྱང་ཆུ་ལའང་ལྟོས་པ་བཞིན་ནོ་ཞེ་ན། ། འདིར་བརྡ་དྲན་པའི་དགོས་པ་ནི་སྔོན་ཇི་ལྟར་བརྡ་བཏགས་པའི་དོན་དེ་བློ་ཡུལ་དུ་གྲུབ་པར་བྱ་བའི་དོན་དུ་འདོད་པ་ཡིན་ལ། དབང་ཤེས་ནི་གསལ་བའི་ཁྱད་པར་བརྡ་བཏགས་པ་མེད་པའི་དོན་ད་ལྟར་བ་འཛིན་པ་ཡིན་པས་དོན་དེས་དབང་ཤེས་སྐྱེད་པ་དེ་ལ་དྲན་པའི་དོན་ཅི་ཡོད༌། མདོར་ན་དྲན་པའི་ཡུལ་ནི་འདས་པ་ཡིན་ལ་དབང་ཤེས་ཀྱི་ཡུལ་ནི་ད་ལྟར་བ་ཡིན་པས་དྲན་པའི་ཡུལ་ལ་མི་འཇུག་གོ ། གལ་ཏེ་འཇུག་ན་དེ་ལའང་དྲན་པ་རྒྱུར་དགོས་སོ། ། གལ་ཏེ་དབང་ཤེས་ནི་སྤྱི་ཙམ་ཞིག་འཛིན་པ་ཡིན་ན་དེ་ཁྱད་པར་ལ་ལྟོས་པར་མི་འགྱུར་རོ། ། གསུམ་པ་མཇུག་བསྡུ་བ་ནི། དབང་ཤེས་སྒྲའི་ཡུལ་མ་ཡིན་པ་འཛིན་པ་དེའི་ཕྱིར་ཞེས་བའི་རྐང་པ་གཉིས་སོ། ། མངོན་སུམ་སྤྱིའི་དོན་བཤད་ཟིན་ཏོ། ། གཉིས་པ་ད་ནི་མཚན་གཞིའི་རབ་ཏུ་དབྱེ་བ་ལ་བཞི་སྟེ། དབང་པོའི་མངོན་སུམ་དང༌། ཡིད་ཀྱིས་མངོན་སུམ་དང༌། རང་རིག་པའི་མངོན་སུམ་དང༌། རྣལ་འབྱོར་གྱི་མངོན་སུམ་མོ། ། དང་པོ་ལ་གསུམ་སྟེ། མཚོན་བྱ་དབང་ཤེས་ཀྱི་ཐ་སྙད་ལ་རྩོད་པ་སྤང་བ་དང༌། མཚན་ཉིད་རྟོག་བྲལ་ལ་ལུང་འགལ་སྤང་བ་དང༌། ལྡོག་པ་དུ་མ་དང་སྤྱི་གཅིག་དབང་ཤེས་ཀྱི་ཡུལ་མ་ཡིན་པར་བསྟན་པའོ། ། དང་པོ་ལ་གཉིས་ལས་རྩོད་པ་དགོད་པ་ནི། གལ་ཏེ་མངོན་སུམ་ཞེས་པའི་ཚིགས་བཅད་གཅིག་སྟེ།

གལ་ཏེ་ཤེས་པ་འདི་དབང་པོ་ལས་སྐྱེས་པས་དབང་ཤེས་སུ་བརྗོད་ན་འོ་ན་ཡུལ་ལས་ཀྱང་སྐྱེས་པའི་ཡུལ་གྱི་ཤེས་པ་ཞེས་ཀྱང་བྱ་བར་འགྱུར་ཞེ་ན། གཉིས་པ་འདིའི་ལན་ལ་གསུམ་ལས ། སྤྱིར་རྟོག་ལྡན་བརྡ་འདོགས་པའི་རྒྱུ་མཚན་ནི་བརྡ་གང་ལ་བརྟེན་ནས་དོན་དེ་ཐུན་མོང་མ་ཡིན་པར་གོ་བར་བྱེད་པའི་ནུས་པ་ཡོད་པར་མཐོང་ནས་དོན་དེ་ལ་ཐ་སྙད་ངེས་པར་སྦྱོར་བ་ཡིན་ཏེ་རྔའི་སྒྲ་དང་ནས་ཀྱི་མྱུ་གུ་ཞེས་པ་ལྟ་བུའོ། ། དེས་ན། དབང་པོ་ ཀུན་ལས་གཏུས་ ཐུན་མོང་མིན་རྒྱུའི་ཕྱིར། ། དེའི་ཐ་སྙད་དབང་པོས་བྱས། ། ཞེས་བཤད་དོ། ། གཉིས་པ་དབང་པོའི་ཐ་སྙད་ལ་རྒྱུ་མཚན་དེ་ཡོད་པ་ནི། དབང་པོའི་ཞེས་པ་སྟེ་དབང་ཤེས་ཞེས་བརྗོད་ན་ཤེས་པ་དེ་ཡིད་ཤེས་ལ་སོགས་པ་དང་ཐུན་མོང་མ་ཡིན་པར་གོ་བའི་ཕྱིར་རོ། ། ཡུལ་གྱི་ཤེས་པ་ཞེས་བརྗོད་ན་ཡིད་ཀྱི་ཤེས་པ་དང་དབང་ཤེས་ལ་སོགས་པ་ལའང་ཐལ་བར་འགྱུར་ཏེ་ཇི་སྐད་དུ། ཡུལ་ནི་ཡིད་ཀྱི་རྣམ་པར་ཤེས་པ་དང་རྒྱུད་གཞན་དག་གི་རྣམ་པར་ཤེས་པའི་རྒྱུ་ཡིན་པའི་ཕྱིར་ཐུན་མོང་བ་ཡིན་ནོ་ཞེས་བཤད་དོ།

 ། ཐ་སྙད་དེ་སྦྱར་བར་བྱ་བའི་ཤེས་པ་དེའང་དབང་སྐྱེས་ཞེས་པ་དེ་སྒྲ་བཤད་པའི་ཆོས་ཡོད་པ་ཡིན་ཏེ་དབང་པོ་སོ་སོ་ལ་ཅིག་ཅར་བརྟེན་ནས་ཡུལ་གསལ་བར་རིག་པ་ཡོད་པའི་ཕྱིར་རོ། ། འདིས་ནི་དབང་ཤེས་རྟོག་བྲལ་དུ་མཚོན་ནུས་པར་འགྱུར་རོ། ། གསུམ་པ་དེའི་དོན་བསྡུ་བ་ནི། ཐ་སྙད་དེ་ལ་དོན་གོ་བའི་ནུས་པ་ཡོད་པ་དེའི་ཕྱིར་རྒྱུ་མཚན་དང་བཅས་པའི་ཐ་སྙད་འདི་ལ་སྦྱར་བྱ་ཟེར་ཡང་རང་བཞིན་གྱི་རྟགས་སྒྲུབ་བྱེད་དུ་སྦྱར་བར་བྱ་བ་ཡིན་ཏེ་དོན་དེ་ལ་བརྡ་འདི་ཁོ་ན་རིགས་ཏེ་འདིས་དོན་དེ་ཐུན་མོང་མ་ཡིན་པར་གོ་ནུས་པའི་ཕྱིར་རོ། །ཞེས་པའི་དོན་ཏོ། ། དེའང་ཅིའི་ཕྱིར་ཞེ་ན་ཁྱབ་བྱེད་དོན་གོ་བའི་ནུས་པ་དེ་ལོག་ན་ཁྱབ་བྱ་རྟོག་ལྡན་གྱི་བརྡ་འདོགས་པ་ལྡོག་ཅེས་པ་ནི་ཁྱབ་པར་བྱེད་པའི་ཅེས་པའི་ཚིག་རྐང་གཉིས་ སོ། ། གཉིས་པ་མཚན་ཉིད་རྟོག་བྲལ་ལ་ལུང་འགལ་སྤང་བ་ལ་གཉིས་ཏེ། ཐུབ་པའི་ལུང་དང་འགལ་བ་སྤང་བ་དང༌། སློབ་དཔོན་དབྱིག་གཉེན་གྱི་ལུང་དང་འགལ་བ་སྤང་བའོ། ། དང་པོ་ནི་སྟོན་པས་རྣམ་པར་ཤེས་པའི་ཁམས་རྣམས་ནི་བསགས་པ་ལ་དམིགས་པ་ཅན་ཡིན་ནོ་ཞེས་བཤད་པ་དང་ཁྱེད་དབང་ཤེས་རྟོག་མེད་དུ་འདོད་པ་གཉིས་འགལ་ཏེ་འདི་ལྟར་བསགས་པའི་སྒྲས་ནི་རྡུལ་ཕྲན་དུ་མ་ཡུལ་དུས་གཅིག་ཏུ་ཚོགས་པ་བསྟན་པ་ཡིན་ལ་ཚོགས་པ་དེ་ནི་སྤྱི་ཡིན་ནོ། ། སྤྱི་དེ་ལ་དབང་པོའི་བློས་དམིགས་པར་འདོད་ན་འོ་ན་དབང་ཤེས་ནི་སྤྱིའི་ཡུལ་ཅན་གྱི་བློ་ཡིན་པའི་ཕྱིར་གདོན་མི་ཟ་བར་རྣམ་པར་རྟོག་པ་དང་རྗེས་སུ་འབྲེལ་བར་འགྱུར་རོ་ཞེ་ན། འདིའི་ལན་ནི་དོན་གཞན་དང་ནི་ཞེས་པ་སྟེ་ཇི་ལྟར་ས་བོན་ལ་སོགས་པ་རེ་རེ་ལ་མྱུ་གུ་སྐྱེད་པའི་ནུས་པ་མེད་ཀྱང་རྒྱུ་རྐྱེན་ཐམས་ཅད་ཚོགས་ན་མྱུ་གུ་སྐྱེད་པའི་ནུས་པ་འབྱུང་བ་དེ་བཞིན་དུ་རྡུལ་ཕྲན་རེ་རེ་ལ་ཤེས་པ་ལ་རྣམ་པ་གཏོད་པའི་ནུས་པ་མེད་ཀྱང་དུ་མ་ཚོགས་ན་གཅིག་གིས་གཅིག་ལ་ཕན་འདོགས་པས་རྣམ་ཤེས་སྐྱེད་པའི་ནུས་པ་དང་ལྡན་པར་འགྱུར་བ་དེ་ལ་བསགས་པ་ཞེས་བྱ་བའི་སྒྲས་བཤད་ལ་དེ་ནི་རྣམ་ཤེས་སྐྱེད་པའི་རྒྱུ་ཡིན་ནོ་ཞེས་བྱ་བའི་དོན་ཡིན་ནོ།

། དེས་ན་རྡུལ་ཕྲན་རེ་རེ་ནི་རྣམ་ཤེས་ཀྱི་རྒྱུ་མ་ཡིན་ཏེ་རགས་པའི་སྣང་བ་སྐྱེད་མི་ནུས་པའི་ཕྱིར། རྡུལ་ཕྲན་གཅིག་གིས་རི་བོ་བསྒྲུབ་མི་ནུས་པ་བཞིན་ནོ། ། རྡུལ་ཕྲན་དུ་མ་ཚོགས་ན་རི་བོ་སྐྱེད་ནུས་པ་ལྟར་འདིར་ཡང་ཡིན་ནོ། ། གལ་ཏེ་རྡུལ་ཕྲན་དུ་མ་ཡུལ་དུས་གཅིག་ཏུ་འདུས་ཀྱང་རྫས་ཕན་ཚུན་སྤང་བའི་ཕྱིར་དེ་དག་གཅིག་ཏུ་འདྲེས་པ་མི་འཐད་ལ་མ་འདྲེས་ན་གཅིག་ཏུ་སྣང་བ་འགལ་ལོ་ཞེ་ན་གཡག་རྔ་དང་ནེ་སིང་ལ་ཐག་རིང་པོ་ནས་གཅིག་ཏུ་མཐོང་བ་ལྟ་བུ་ཡིན་ནོ། ། འོ་ན་དབང་ཤེས་འཁྲུལ་བར་འགྱུར་ཏེ་དུ་མ་ལ་གཅིག་ཏུ་འཛིན་པའི་ཕྱིར་རོ་ཞེ་ན། འདིའི་ལན་ནི། འཇུག་པ་ལས་ ད་ལྟའི་སྐྱེ་བོ་ལ་ལྟོས་ནས། ། གནོད་བྱེད་ཤེས་པ་མེད་པའི་ཕྱིར། ། མ་འཁྲུལ་བར་བཤད་དོན་དམ་དུ། ། དམིགས་པ་ཐམས་ཅད་འཁྲུལ་བ་ཉིད། ། ཅེས་པ་ལྟར་རོ། ། གཉིས་པ་ནི་གལ་ཏེ་སློབ་དཔོན་དབྱིག་གཉེན་གྱིས་འདི་དག་གིས་སྐྱེ་མཆེད་ཀྱི་རང་གི་མཚན་ཉིད་ལ་ལྟོས་ནས་རང་གི་མཚན་ཉིད་ཀྱི་ཡུལ་ཅན་ཡིན་པ་རྫས་ཀྱི་རང་གི་མཚན་ཉིད་ཀྱི་ཡུལ་ཅན་ནི་མ་ཡིན་ནོ་ཞེས་བཤད་པ་དང་འགལ་ཏེ། དང་པོ་ནི་དོན་གང་རྡུལ་ཕྲན་དུ་མ་འདུས་ན་ཤེས་པ་ལ་རྣམ་པ་གཏོད་ནུས་པ་དེ་ཡིན་ལ་གཉིས་པ་ནི་ཡན་ལག་ཅན་གྱི་རྫས་ལ་སོགས་པ་ཡིན་ནོ། ། དེས་ན་དབང་ཤེས་ནི་རྡུལ་ཕྲན་སྤྱིའི་ཡུལ་ཅན་དུ་བཤད་པ་དང་འགལ་ལོ་ཞེ་ན། འདིའི་ལན་ལ་གཉིས་ལས་དང་པོ་ལན་དངོས་ནི། རྡུལ་ཕྲན་ཞེས་པ་སྟེ་རྡུལ་ཕྲན་དག་མ་ཚོགས་ན་རེ་རེ་ལ་རྣམ་ཤེས་སྐྱེད་པའི་ནུས་པ་མེད་ལ་ཤེས་པ་དེའང་རྡུལ་ཕྲན་གཅིག་ལས་ཏེ་རེ་རེ་ལ་དམིགས་ནས་མི་སྐྱེ་བའི་ཕྱིར་ཤེས་པ་སྐྱེད་པ་ལ་རྡུལ་ཕྲན་དུ་མ་ཚོགས་དགོས་པ་ལ་ལྟོས་ནས་སྤྱིའི་ཡུལ་ཅན་དུ་སློབ་དཔོན་གྱིས་བཤད་པ་ཡིན་ནོ། ། འོ་ན་སྤྱི་མེད་པ་ལ་སྤྱི་ཡོད་པར་སྒྲོ་བཏགས་པ་སྣང་བའི་ཕྱིར་དབང་ཤེས་རྟོག་པར་འགྱུར་རོ་ཞེ་ན་འདིའི་ལན་ལ་ཁ་ཅིག་ན་རེ་རགས་པར་སྣང་བ་ནི་ཕྱིའི་དོན་མ་ཡིན་གྱི་བློ་ཉིད་དེ་ལྟར་སྣང་བ་ཡིན་ལ་དེ་ལ་ལྟོས་ནས་གསལ་བར་སྣང་བའི་ཕྱིར་རྟོག་པ་མེད་དོ་ཞེས་ཟེར་བ་ནི་མི་འཐད་དེ་འོ་ན་རྟོག་པ་མི་སྲིད་པར་འགྱུར་ཏེ།

གནས་ལུགས་ལ་རྟོག་པའི་ཡུལ་ཐམས་ཅད་ཤེས་པ་ཡིན་ལ་དེ་ལ་ལྟོས་ནས་གསལ་བར་སྣང་བའི་ཕྱིར་རོ། ། འོ་ན་རྟོག་པ་ཡོད་མེད་གཉིས་སུ་འཇོག་བའི་རྒྱུ་མཚན་གང་ཡིན་ཅེ་ན། སྣང་བ་རྗེས་སུ་སྐྱེས་པའི་རྣམ་རྟོག་གིས་དོན་དུ་བཟུང་བ་ལ་ལྟོས་ནས་རྟོག་པར་བཞག་པ་ཡིན་ཏེ། རྟོག་ ཀུན་ལས་བཏུས་ པའང་རང་རིག་ཉིད་དུ་འདོད། ། དོན་ལ་མ་ཡིན་དེ་རྟོག་ཕྱིར། ། ཞེས་པ་ལྟར་རོ། ། གཉིས་པ་རྩོད་པ་སྤང་བ་ལ་གཉིས་ཏེ། རྩོད་པ་དགོད་པ་དང༌། དེ་དགག་པའོ། ། དང་པོ་ནི། གལ་ཏེ་རྡུལ་ཕྲན་དུ་མ་འབྲས་བུ་ཤེས་པ་གཅིག་སྐྱེད་པ་ལ་ལྟོས་ནས་སྐྱེ་མཆེད་ཀྱི་རང་གི་མཚན་ཉིད་གཅིག་ཡིན་པར་བརྗོད་དུ་རུང་ཡང་དེ་དག་བློ་ལ་རགས་པ་གཅིག་ཏུ་སྣང་བ་མི་འཐད་དེ། དེ་དག་ལ་ཡན་ལག་ཅན་གྱི་རྫས་གཅིག་མེད་པའི་ཕྱིར་དང༌། སྔོ་སེར་ལྟར་དུ་མ་ཡིན་ནའང་གཅིག་ཏུ་སྣང་བ་འགལ་བའི་ཕྱིར་དང༌། འདི་ལྟར་བློས་དུ་མ་གཅིག་ཆར་དུ་འཛིན་པ་སྲིད་ན་རགས་སྣང་སྲིད་ཀྱང་གཅིག་ཆར་དོན་དུ་མ་འཛིན་པ་སྲིད་པ་མ་ཡིན་ཏེ་ཡིད་གཅིག་ལས་མེད་པའི་ཕྱིར་རོ། ། རིམས་ཀྱིས་འཛིན་ནའང་རགས་པ་མེད་པའི་ཕྱིར་རོ། ། དེས་ན་རགས་པ་གཅིག་ཏུ་སྣང་བ་ནི་སྒྲོ་བཏགས་པ་ཡིན་པས་དེ་འཛིན་པའི་དབང་ཤེས་རྟོག་པར་འགྱུར་རོ་ཞེ་ན། གཉིས་པ་འདི་དགག་པ་ལ་ལྔ་སྟེ། ཏིལ་ལ་སོགས་པའི་སྣང་བས་མ་ངེས་པ་དང༌། ཁྲ་བོའི་སྣང་བས་མ་ངེས་པ་དང༌། ནོག་ཤལ་ལ་སོགས་པ་དང་ལྡན་པར་བ་ལང་མི་འཛིན་པར་ཐལ་བ་དང༌། དེ་ལྟར་ན་དངོས་པོ་གཞན་མཐོང་ཡང་གཞན་དུ་འཛིན་བར་ཐལ་བ་དང༌། གཅིག་ཆར་དུ་མ་འཛིན་པ་གྲངས་ཅན་གྱི་ལུགས་ལའང་ཡོད་པར་བསྟན་པའོ། ། དང་པོ་ལ་གཉིས་ལས། དང་པོ་ཐལ་བ་དགོད་པ་ནི། གལ་ཏེ་གཅིག་ཆར་དུ་མ་མི་འཛིན་ན་ཏིལ་དང་འབྲས་དང་གྲོ་ལ་སོགས་པ་ཐ་དད་དེ་དུ་མའི་ཕུང་པོ་ལ་ཇི་ལྟར་གཅིག་ཆར་སྣང་བར་འགྱུར་ཏེ་མི་སྣང་བར་འགྱུར་རོ། ། དེ་དག་ལ་ཡན་ལག་ཅན་གྱི་རྫས་གཅིག་ཡོད་པའང་མ་ཡིན་ཏེ་རིགས་མི་མཐུན་པ་དུ་མས་རྫས་མི་རྩོམ་པའི་ཕྱིར་རོ།

། དེས་ན་དུ་མ་གཅིག་ཆར་དུ་མི་འཛིན་པ་ནི་མངོན་སུམ་དང་འགལ་བ་ཡིན་ནོ། ། གཉིས་པ་དེའི་ཉེས་སྤོང་གི་ལན་དགག་པ་ནི། གལ་ཏེ་འབྲུ་དེ་དག་རིམ་ཀྱིས་མཐོང་ཡང་བློ་དེ་དག་འཇུག་བ་མྱུར་བའི་ཕྱིར་གཅིག་ཆར་དུ་མཐོང་བར་འཁྲུལ་བ་ཡིན་ནོ་ཞེ་ན། འདི་དགག་པ་ལ་གཉིས་ལས་དང་བོ་རིགས་པ་སྔ་མས་དགག་པ་ནི། འབྲུ་སྣ་ཚོགས་གཅིག་ཆར་དུ་མཐོང་བ་འདི་ལ་བློའི་འཇུག་པ་མགྱོགས་བས་གཅིག་ཆར་དུ་མཐོང་བར་འཁྲུལ་བ་ཡིན་ནོ་ཞེས་པའི་ལན་ནི། ཡི་གེ་གཅིག་ཆར་ཐོས་པར་འགྱུར། ཞེས་པའི་སྐབས་སུ་བཤད་ཟིན་ཏེ་ར་ས་ལ་སོགས་པའི་ཡི་གེ་གཅིག་ཆར་ཐོས་པར་འགྱུར་ཏེ་མྱུར་བའི་ཕྱིར་རོ་ཞེས་པའོ། ། གཉིས་པ་རིགས་པ་གཞན་གྱིས་དགག་པ་ལ་གསུམ་སྟེ། རིམ་བཞིན་མྱུར་དུ་འབབ་པའི་ཏིལ་སོགས་ལ་གཅིག་ཆར་དུ་སྣང་བར་ཐལ་བ་དང༌། བློ་སྐད་ཅིག་མ་ལ་སྣང་བ་ཐ་དད་མི་འཐད་བ་དང༌། དེའི་དོན་བསྡུ་པའོ། ། དང་པོ་ནི་འཇུག་པ་མྱུར་བ་གཅིག་ཏུ་འཛིན་པའི་རྒྱུ་ཡིན་ན་ནམ་མཁའ་ནས་རིམ་པ་བཞིན་མྱུར་དུ་འབབ་པའི་ཏིལ་ལ་སོགས་པ་དེ་ཉིད་ལ། ཇི་ལྟར་རིམ་མིན་འཛིན་མི་འགྱུར། ཞེས་པ་གཅིག་ཆར་དུ་འཛིན་པར་འགྱུར་རོ། ། གཉིས་པ་བློ་རྣམས་དག་ནི་ཅེས་པ་སྟེ་གོ་སླའོ། ། གསུམ་པ་ནི་བློ་ཐམས་ཅད་འཇུག་པ་མྱུར་བའི་སྐད་ཅིག་མ་ཡིན་པ་དེའི་ཕྱིར་དབང་བོའི་དོན་ཀུན་འཛིན་བའི་དབང་ཤེས་ལ་དབང་བོའི་དོན་འདི་ནི་རིམ་མིན་ཁོ་ནར་སྣང་བར་ཐལ་ཅེས་པའི་དོན་ཏོ། ། གཉིས་པ་ཁྲ་བོའི་སྣང་བས་མ་ངེས་པ་ལ་གཉིས་ལས་དང་པོ་ཐལ་བ་དགོད་པ་ནི་ཕྱེ་མ་ལེབ་ཁྲ་ཞེས་པའི་རྐང་པ་གཉིས་སོ། ། གཉིས་པ་དེའི་ལན་དགག་པ་ལ་གཉིས་ཏེ། སྣ་ཚོགས་གཅིག་ཏུ་འདོད་པའི་གང་ཟག་ལ་དཔྱད་པ་དང༌། སྣ་ཚོགས་གཅིག་ཏུ་མི་རུང་བའི་རྒྱུ་མཚན་ནོ། ། དང་པོ་ནི་གལ་ཏེ་ཕྱེ་མ་ལེབ་ལ་སོགས་པའི་ཡན་ལག་ཁ་དོག་སྣ་ཚོགས་ཡིན་ཡང་ཡན་ལག་ཅན་གཅིག་ཡིན་པས་གཅིག་ཆར་འཛིན་ནོ་ཞེ་ན། འོ་ན་དུ་མ་གཅིག་ཆར་དུ་མི་འཛིན་པར་འདོད་བ་དེ་བས་ཀྱང་ཆེས་སྣ་ཚོགས་གཅིག་ཏུ་འདོད་པ་འདི་ངོ་མཚར་ཆེ་སྟེ།

གཅིག་དང་སྣ་ཚོགས་འགལ་བའི་ཕྱིར་རོ། ། གཉིས་པ་ལ་གསུམ་སྟེ། སྣ་ཚོགས་ཡིན་པའི་རྟགས་ཀྱིས་གཅིག་ཡིན་པ་དགག་པ་དང༌། བློ་ལ་སྣ་ཚོགས་སུ་སྣང་བའི་རྟགས་ཀྱིས་གཅིག་ཡིན་པ་དགག་པ་དང༌། དེ་དག་ལ་རྩོད་པ་སྤང་བའོ། ། དང་པོ་ལ་གཉིས་ལས། དང་པོ་རྟགས་དགོད་པ་ནི། གང་ཞིག་སྣ་ཚོགས་ཡིན་པ་དེ་ནི་གཅིག་གི་རང་བཞིན་མ་ཡིན་ཏེ་དཔེར་ན་རིགས་ཐ་དད་པའི་ནོར་བུའི་གཟུགས་ཀྱི་ཁ་དོག་བཞིན་རྨ་བྱའི་མདོངས་ལ་སོགས་པའང་སྣ་ཚོགས་པའི་རང་བཞིན་ཡིན་ནོ་ཞེས་པའོ། ། གཉིས་པ་རྟགས་ཀྱི་ཚུལ་ལ་རྩོད་པ་སྤང་བ་ལ་གསུམ་ལས༌། དང་པོ་རྣམ་པར་དབྱེ་བ་ཡོད་མེད་ཀྱི་ཁྱད་པར་མི་འཐད་པ་ནི་གལ་ཏེ་ནོར་བུ་དང་ཕྱེ་མ་ལེབ་ཀྱི་ཕྲ་བོ་ལ་སོགས་པ་མི་མཚུངས་ཏེ་ནོར་བུའི་སྔོན་པོ་ལ་སོགས་པ་ལ་དབྱེ་བ་ཡོད་ལ་ཕྱེ་མ་ལེབ་ཀྱི་སྔོ་སོགས་ལ་དབྱེ་བ་མེད་པའི་ཕྱིར་རོ། ། འདི་ལྟར་ཕན་ཚུན་འབྱར་མ་འབྱར་དང་རེག་བྱ་གཅིག་མི་གཅིག་དང་གཡོ་འགུལ་གཅིག་མི་གཅིག་ལ་སོགས་པའི་ཁྱད་བར་ཡོད་པའི་ཕྱིར་རོ་ཞེ་ན། དབྱེ་བ་ཡོད་མེད་ཀྱི་ཁྱད་པར་མེད་ཅེས་སྟོན་པ་ནི། སྔོ་སོགས་ཅེས་པའི་རྐང་པ་གཉིས་སོ། ། གཉིས་པ་གཅིག་དང་སྣ་ཚོགས་མི་འགལ་བའི་ལན་དགག་པ་ནི། གལ་ཏེ་སྣམ་བུ་ལ་སོགས་པའི་ཁྲ་བོ་དེ་ལ་ཡན་ལག་ཅན་སྣ་ཚོགས་སུ་མཐོང་བ་ནི་མ་གྲུབ་ལ་ཡན་ལག་སྣ་ཚོགས་ཡིན་པས་ཡན་ལག་ཅན་སྣ་ཚོགས་སུ་སྒྲུབ་ན་མ་ངེས་པའི་ཕྱིར་དང༌། ཡན་ལག་གི་གཟུགས་འབའ་ཞིག་སྣ་ཚོགས་དེ་ལྟར་མཐོང་བ་མི་སྲིད་པའི་ཕྱིར་ཡན་ལག་སྣ་ཚོགས་ཡིན་ནོ་ཞེས་སྒྲུབ་ན་གྲུབ་པ་ལ་སྒྲུབ་པ་ཡིན་ནོ་ཞེ་ན། ཡན་ལག་སྣ་ཚོགས་སུ་མཐོང་བ་ཉིད་ཀྱིས་ཕྱེ་མ་ལེབ་སྣ་ཚོགས་སུ་གྲུབ་སྟེ། སྔོན་པོ་ལ་སོགས་པའི་ཡན་ལག་སྤང་བའི་ཡན་ལག་ཅན་མ་དམིགས་པའི་ཕྱིར་རོ། ། ཞེས་པ་ནི་གལ་ཏེ་སྔོ་སོགས་ཅེས་པའི་རྐང་པ་གཉིས་སོ། ། གསུམ་པ་སྣང་བ་ཐ་དད་པའི་ལན་དགག་པ་ནི་བཅོས་མའི་ཁྲ་བོའི་སྔོ་སོགས་རིམས་ཀྱིས་དམིགས་པ་ཡིན་ཏེ་ཡན་ལག་ཅན་མེད་པའི་ཕྱིར་རོ།

། རང་བཞིན་གྱི་ཁྲ་བོའི་སྔོ་སོགས་ཀྱྀ་ཡན་ལག་ཅན་གཅིག་ཡོད་པས་གཅིག་ཆར་དམིགས་པ་ཡིན་ནོ་ཞེ་ན། འདིར་བཅོས་མ་དང་བཅོས་མ་མ་ཡིན་པའི་སྔོ་སོགས་འཛིན་པའི་བློ་གཉིས་ལ་དུས་སྔ་ཕྱི་དང་རྣམ་པ་མང་ཉུང་ནི་མི་འཐད་དེ་བློའི་དུས་སྐད་ཅིག་དང་དོན་གྱི་རྣམ་པ་སྣ་ཚོགས་སུ་མཚུངས་པའི་ཕྱིར་ཅེས་སྟོན་པ་ནི། དུས་དང་དོན་གྱི་ཞེས་པའི་ཚིགས་བཅད་གཅིག་གོ ། གཉིས་པ་ལ་གསུམ་སྟེ། རྟགས་དགོད་པ་དང༌། དེའི་ཚུལ་ལ་རྩོད་པ་སྤང་བ་དང༌། དོན་བསྡུས་པས་དབང་ཤེས་རྟོག་མེད་དུ་གྲུབ་པར་བསྟན་པའོ། ། དང་པོ་ནི་བློ་གང་མ་འཁྲུལ་བ་ལ་སྣ་ཚོགས་སུ་སྣང་བ་དེ་སྣ་ཚོགས་སུ་བདེན་པ་ཡིན་ཏེ་དཔེར་ན་ནོར་བུ་རིགས་ཐ་དད་པའི་ཕུང་བོ་བཞིན་བཅོས་མ་དང་བཅོས་མ་མ་ཡིན་པའི་ཁྲ་བོ་རྣམས་ཀྱང་བློ་མ་འཁྲུལ་བ་ལ་སྣ་ཚོགས་སུ་སྣང་བ་ཡིན་ནོ་ཞེས་པ་ནི་བློ་རྣམས་ཅེས་བའི་རྐང་པ་གཉིས་སོ། ། གཉིས་པ་ལ་གསུམ་ལས་དང་པོ་མ་ངེས་པ་སྤང་བ་ནི་གལ་ཏེ་བློ་ལ་སྣ་ཚོགས་སུ་སྣང་བས་དོན་སྣ་ཚོགས་སུ་མི་འགྲུབ་སྟེ་སྣ་ཚོགས་སུ་སྣང་བ་དེ་དོན་སྣ་ཚོགས་སུ་འཇོག་པའི་རྒྱུ་མཚན་མ་ཡིན་པའི་ཕྱིར་ཏེ་ཟླ་བ་གཉིས་འཛིན་པ་བཞིན་ཞེ་ན། འོ་ན་དོན་སྔོ་སེར་ལ་སོགས་ལ་ཐ་དད་དུ་བཞག་པ་འདི་སྒྲུབ་བྱེད་གང་གིས་འགྲུབ་སྟེ་སྣང་བ་ཐ་དད་པ་ལས་གཞན་པའི་སྒྲུབ་བྱེད་མེད་པའི་ཕྱིར་རོ། ། འབྲས་བུ་དང་རྒྱུ་ཐ་དད་ཀྱང་སྣང་བ་ཐ་དད་པའི་མཐར་ཐུག་པ་ཡིན་ནོ། ། གཉིས་པ་བློ་སྣ་ཚོགས་ཀྱི་རྒྱུ་གཞན་དུ་འདོད་པ་དགག་པ་ནི། གལ་ཏེ་ཡན་ལག་ཅན་གཅིག་ཉིད་གཅིག་ཆར་དུ་སྣ་ཚོགས་སུ་སྣང་བའི་རྒྱུ་ཡིན་གྱི་ཡན་ལག་སྣ་ཚོགས་ནི་དེའི་རྒྱུ་མ་ཡིན་ནོ་ཞེ་ན། འོ་ན་ཚོན་སྔོན་པོ་ལ་སོགས་པའི་རིགས་མི་མཐུན་པ་རྣམས་ཀྱིས་ཡན་ལག་ཅན་གྱི་རྫས་རྩོམ་པ་མེད་པའི་ཕྱིར་ཡན་ལག་ཅན་མེད་པའི་རི་མོ་དང་སྟན་ཁྲ་བོ་ལ་སོགས་པ་ལ་བློ་སྣ་ཚོགས་སུ་སྣང་བ་སྐྱེ་བ་མིན་པར་འགྱུར་རོ། ། གལ་ཏེ་བཅོས་མའི་ཁྲ་བོ་ལ་ཡན་ལག་ཅན་མེད་ཀྱང་སྔོན་པོ་ལ་སོགས་པ་ཕན་ཚུན་དྲན་པའི་སྣ་ཚོགས་ཡོད་པས་སྣ་ཚོགས་སུ་སྣང་བའི་བློ་སྐྱེའོ་ཞེ་ན༑

ལྡན་པ་ལས་སྣ་ཚོགས་ཀྱི་བློ་སྐྱེ་བ་མི་འཐད་དེ། ལྡན་པ་ལ་ཁ་དོག་སྣ་ཚོགས་མེད་པའི་ཕྱིར་རོ། ། དེ་ཅིའི་ཕྱིར་ཞེ་ན། ལྡན་པ་ལ་གཟུགས་ཀྱི་ཡོན་ཏན་མེད་པའི་ཕྱིར་རོ། ། གལ་ཏེ་ལྡན་པ་ལ་ཁ་དོག་སྣ་ཚོགས་མེད་ཀྱང་ཁ་དོག་སྣ་ཚོགས་ཡོད་པའི་ཕྱེ་མ་ལེབ་ལ་སོགས་པ་ཁྲ་བོའི་ཡན་ལག་ཅན་དང་ཆོས་མཐུན་པས་དེ་ཉེ་བར་བཏགས་པ་ཡིན་ནོ་ཞེ་ན། བཏགས་པ་ལ་བརྟེན་པའང་མ་ཡིན་ཏེ་ཕྱེ་མ་ལེབ་ལ་སོགས་པ་ལ་ཁྲ་བོའི་ཡན་ལག་ཅན་མེད་པས་འདྲ་བའི་ཡུལ་མ་གྲུབ་བའི་ཕྱིར་རོ། ། གལ་ཏེ་ཡུལ་གྲུབ་ཀྱང་འདྲ་བ་པོ་མི་འགྲུབ་སྟེ་གང་ལ་ལྡན་པ་ཡོད་བའི་སྔོན་པོ་ལ་སོགས་པ་རེ་རེ་ལ་ཁ་དོག་སྣ་ཚོགས་མེད་པའི་ཕྱིར་རོ། ། གསུམ་པ་སྣ་ཚོགས་གཅིག་ཆར་རྟོགས་པའི་རྒྱུ་མཚན་དགག་པ་ནི། གལ་ཏེ་དབང་ཤེས་ཀྱིས་ཕྱེ་མ་ལེབ་ཁྲ་བོ་མཐོང་བའི་ཚེ་སྔོན་པོ་ལ་སོགས་པ་རིམ་བཞིན་དུ་བཟུང་བ་ལ་རིམ་གྱི་ཁ་དོག་སྣ་ཚོགས་རྫོགས་པར་བཟུང་བའི་རྗེས་སུ་སྐྱེས་པའི་བློ་གཅིག་གིས་ཁ་དོག་ཐམས་ཅད་ཚོན་གཅིག་ལ་བསྲཻས་ནས་བྱེ་མ་ལེབ་འདི་ནི་ཁ་དོག་སྣ་ཚོགས་པའོ་ཞེས་རྟོགས་པ་ཡིན་ནོ་ཞེ་ན། དེ་ནི་མིན་ཏེ་ཁྱོད་བློ་གཅིག་གིས་དོན་དུ་མ་གཅིག་ཆར་དུ་མི་འཛིན་པར་འདོད་པའི་ཕྱིར་རོ། ། དུ་མ་གཅིག་ཆར་མ་བཟུང་ན་སྣ་ཚོགས་ཀྱི་བློ་མི་སྐྱེ་སྟེ་གང་སྣང་བའི་དོན་དེ་སྣ་ཚོགས་མ་ཡིན་པའི་ཕྱིར་རོ། ། གསུམ་པ་ནི། ཁྲ་བོ་གཅིག་ཆར་དུ་སྣང་བ་དེའི་ཕྱིར་བློ་ཉིད་དོན་དུ་མའི་རྣམ་པ་ཅན་དུ་གྲུབ་བོ། ། དེར་ཀུན་བཏུས་ལས་དོན་མང་པོས་བསྐྱེད་པའི་ཕྱིར་རང་གི་དོན་ལ་སྤྱིའི་ཡུལ་ཅན། ། ཞེས་གསུངས་པ་དེའང་གྲུབ་བོ། ། དེས་ན་འོག་ཏུ་དབང་ཤེས་རྟོག་པ་མེད་པ་དེའང་གྲུབ་པ་ཡིན་ཞེས་སྦྱར་ཏེ་དེ་གང་གི་ཕྱིར་ཞེ་ན་ཁྱེད་དབང་ཤེས་རྟོག་བཅས་སུ་འདོད་པའི་ལུགས་ལའང་བློ་དེ་སྔོན་པོ་ལ་སོགས་པའི་དོན་གཅིག་ལ་རྟོག་པ་ན་རུང་ཡུལ་དེ་ན་གནས་པའི་དཀར་པོ་ལ་སོགས་པ་གཞན་དག་ཀྱང་མཐོང་བ་དེའི་ཕྱིར་རོ།

། མ་ངེས་པ་མིན་ཏེ་རྟོག་གཉིས་གཅིག་ཆར་མི་འཇུག་པའི་ཕྱིར་རོ། ། གསུམ་པ་རྟགས་དེ་དག་ལ་རྩོད་པ་སྤང་བ་ལ་གཉིས་ཏེ། རྟགས་མ་ངེས་པའི་རྩོད་པ་སྤང་བ་དང༌། ཧ་ཅང་ཐལ་བའི་རྩོད་པ་སྤང་བའོ། ། དང་པོ་ལ་གཉིས་ལས། དང་པོ་རྩོད་པ་དགོད་པ་ནི་སྣ་ཚོགས་ཅེས་པ་སྟེ་གལ་ཏེ་ཁ་དོག་སྣ་ཚོགས་སུ་སྣང་བའི་ཕྱེ་མ་ལེབ་ལ་སོགས་པ་གཅིག་མ་ཡིན་པར་བསྒྲུབ་ན། ཁྲ་བོ་འཛིན་པའི་བློ་ཡང་གཅིག་ཏུ་མི་རུང་སྟེ་རྣམ་པ་སྣ་ཚོགས་དང་ལྡན་པའི་ཕྱིར་རོ་ཞེ་ན། གཉིས་པ་འདིའི་ལན་ལ་གཉིས་ཏེ། དོན་དང་བློ་སྐྱོན་མི་མཚུངས་པའི་སྒོ་ནས་ལན་གདབ་པ་དང༌། མཚུངས་ཀྱང་རྟགས་ཀྱི་ཁྱད་པར་ཡོད་པའི་སྒོ་ནས་ལན་གདབ་པའོ། ། དང་པོ་ལ་གཉིས་ཏེ། ལན་མདོར་བསྟན་པ་དང༌། རྒྱས་པར་བཤད་བའོ། ། དང་པོ་ནི་བློ་དོན་གཉིས་མི་མཚུངས་ཏེ་ཁྱེད་ནི་དོན་ཇི་ལྟར་སྣང་བ་བཞིན་དུ་བདེན་པར་འདོད་ལ་ཁོ་བོ་ཅག་རིག་པས་དཔྱད་ན་སྣང་བ་བཞིན་དུ་བདེན་པར་མི་འདོད་པའི་ཕྱིར་རོ།

 ། འདི་ལྟར་ཇི་ལྟ་ཇི་ལྟར་ཏེ་བློ་གཅིག་ཡིན་ན་རྣམ་པའང་གཅིག་ཏུ་འགྱུར་ལ་རྣམ་པ་དུ་མ་ཡིན་ན་བློ་ཡང་དུ་མར་ཐལ་ཞེས་པའི་རིགས་པས་དོན་གྱི་གནས་ལུགས་གང་དུ་གྲུབ་བསམ་ན་དེ་ལྟ་དེ་ལྟར་རྣམ་བྲལ་ཏེ་གཅིག་དང་དུ་མ་གང་དུའང་མ་གྲུབ་པའི་ཕྱིར་རོ། ། འདི་ལྟར་བློ་དེ་གཅིག་ཏུ་མ་གྲུབ་སྟེ་རྣམ་པ་དུ་མ་དང་ལྡན་པའི་ཕྱིར་རོ། ། དུ་མར་ཡང་མ་གྲུབ་སྟེ་རིགས་མཐུན་པའི་ཤེས་པ་རེ་རེ་ལས་མི་སྐྱེ་བར་གསུངས་པའི་ཕྱིར་དང་སྔོ་འཛིན་ཉིད་ལ་རུང་ཡུལ་དེ་ན་གནས་པའི་སྣང་རུང་གི་དཀར་པོ་ལ་སོགས་པ་མི་སྣང་ན་སྔོན་པོ་དེ་ཉིད་ཀྱང་མི་སྣང་བར་ཐལ་བའི་ཕྱིར་རོ། ། དེས་ན་གཅིག་དང་དུ་བྲལ་གྱིས་དཔྱད་ན་ཤེས་བྱ་ཐམས་ཅད་སྟོང་པ་ཉིད་དུ་མཁས་པ་རྣམས་ཀྱིས་གསུང་པ་དེ་དངོས་པོ་སྟོབས་ཞུགས་ཡིན་ཏེ་ཇི་སྐད་དུ། གཟུགས་ནི་གཟུགས་ཀྱིས་སྟོང་ངོ་ཞེས་བྱ་བ་ནས་རྣམ་པར་ཤེས་པ་རྣམ་པར་ཤེས་པས་སྟོང་ངོ༌། ། ཆོས་ཐམས་ཅད་སྟོང་པ་ཉིད་དོ་ཞེས་པ་ནི་རིགས་པ་ཡིན་ནོ། ། མ་དཔྱད་ན་བློ་གཅིག་གིས་དོན་དུ་མ་མཐོང་བ་ནི་མངོན་སུམ་གྱིས་གྲུབ་པོ། ། གལ་ཏེ་གཅིག་དང་དུ་བྲལགྱི་སྣང་བ་ཁེགས་ན་སྣང་བ་དེ་བདེན་པར་འགྱུར་རོ་ཞེ་ན་སྣང་བ་ནི་མི་ཁེགས་སོ། ། འོན་ཀྱང་བདེན་པར་མི་འགྱུར་ཏེ་རྨི་ལམ་གྱི་སྣང་བ་ལྟ་བུ་ཡིན་ནོ། ། འོ་ན་རྨི་ལམ་གྱི་རྟ་གླང་ཀྱང་སྣང་བའི་ཕྱིར་བདེན་པར་འགྱུར་ཞེ་ན། སྣང་བ་ཙམ་གྱིས་བདེན་པ་མ་ཡིན་ཏེ་དོན་བྱེད་ནུས་པའི་སྣང་བ་བདེན་པའི་ཕྱིར་རོ། ། འོ་ན་དོན་བྱེད་ནུས་པ་སྣང་བ་ལས་གཞན་ཡིན་ན་སྣང་བ་ཐམས་ཅད་ལ་དོན་བྱེད་ནུས་པ་གཞན་དང་གཞན་བརྟག་དགོས་པས་ཐུག་པ་མེད་པར་འགྱུར་རོ། ། དོན་བྱེད་ནུས་པ་སྣང་བ་དང་ཐ་དད་མེད་ན་སྒྱུ་མ་ལ་སོགས་པ་ཐམས་ཅད་ལའང་དོན་བྱེད་ནུས་པ་ཡོད་པར་འགྱུར་རོ་ཞེ་ན། བློ་མ་འཁྲུལ་བའི་སྣང་བ་ཐམས་ཅད་ལ་དོན་བྱེད་ནུས་པ་དང་ཐ་དད་མེད་ལ་འཁྲུལ་བའི་སྣང་བ་ནི་ཐ་དད་ཡིན་ཏེ་ཇི་སྐད་དུ། འགའ་ཞིག་གི་ནི་ཐ་དད་དེ།

། འགའ་ཞིག་གི་ནི་བཟློག་པ་ཡིན། ། རྣམ་པར་དབྱེ་བས་གནས་པ་ནི། ། དངོས་པོ་རྣམས་ཀྱི་རང་བཞིན་ཡིན། །ཞེས་པ་ལྟར་རོ། ། གལ་ཏེ་གཅིག་དང་དུ་བྲལ་གྱི་བློ་ཡང་སྟོང་ཉིད་དུ་གྲུབ་ན་སེམས་ཙམ་གྱི་ལྟ་བ་ཉམས་པར་འགྱུར་རོ་ཞེ་ན༑ འདི་རྣམ་མེད་ཀྱི་ལྟ་བ་ཁས་ལེན་པ་ཡིན་ཏེ་དེ་ལ་རྣམ་པ་དུ་མ་ཡིན་པ་ལྟར་བློ་ཡང་དུ་མར་ཐལ་ཞེས་པའི་སྐྱོན་གྱིས་ཇི་ལྟར་གོས། ། གཉིས་པ་རྒྱས་པར་བཤད་པ་ལ་གཉིས་ཏེ་ཆོས་ཐམས་ཅད་རང་བཞིན་མེད་པར་བསྟན་པ་དང༌། དེ་ལ་རྩོད་པ་སྤང་བའོ། ། དང་པོ་ལ་གཉིས་ཏེ་ཕྱི་རོལ་གྱི་དོན་མེད་པའི་ལུགས་ལ་རང་བཞིན་མེད་པར་བསྟན་པ་དང༌། ཕྱི་རོལ་གྱི་དོན་ཁས་བླངས་ཀྱང་རང་བཞིན་མེད་པར་གྲུབ་པའོ། ། དང་པོ་སྣང་བ་ལྟར་བདེན་ན་ཧ་ཅང་ཐལ་བའི་དྲི་བ་ནི། གལ་ཏེ་བློ་གཅིག་ལ་རྣམ་པ་སྣ་ཚོགས་ཏེ་དེ་ཁོ་ན་ལྟར་བདེན་ན་དེ་ལ་ཉེས་པ་ཅིར་འགྱུར་ཞེ་ན། བློ་གཅིག་ཉིད་སྣ་ཚོགས་སུ་བདེན་ན་རྨ་བྱ་ལ་སོགས་པའི་དོན་གཅིག་ཀྱང་སྣ་ཚོགས་སུ་བདེན་པར་འགྱུར་རོ། ། གཉིས་པ་སྣང་བ་ལྟར་མི་བདེན་པའི་འཐད་པ་ལ་གསུམ་སྟེ། དེ་ལྟར་བདེན་ན་དགག་མི་ནུས་པ་དང༌། མི་བདེན་པར་རིགས་པས་གྲུབ་པ་དང༌། གྲུབ་པ་དེའི་རང་བཞིན་རྒྱས་པར་བཤད་པའོ། ། དང་པོ་ནི་གལ་ཏེ་དོན་ཤེས་བྱ་རྣམས་ཀྱི་བདག་ཉིད་བློ་ལ་ཇི་ལྟ་བ་བཞིན་དུ་བདེན་པའྀ་རང་བཞིན་འདིར་གྲུབ་པར་འདོད་ན་བདེན་པ་དེ་འགོག་པ་ལ་ངས་འགོག་བྱེད་ཀྱི་རིགས་པ་བཀོད་པས་ཅི་ཞིག་བྱ་སྟེ་ནམ་མཁའི་རང་བཞིན་ལྟར་དགག་པར་མི་ནུས་པའི་ཕྱིར་རོ། ། གཉིས་པ་ནི་ཇི་ལྟར་སྣང་བ་བཞིན་མི་བདེན་པ་དེའི་ཕྱིར་དོན་གཟུང་བ་དང་ཤེས་པ་འཛིན་པ་སྟེ་གཉིས་ཀ་ལ་རགས་པར་སྣང་བ་ཡོད་པ་མ་ཡིན་ཏེ་གཅིག་དང་དུ་མ་གཉིས་ཀ་ལ་རགས་སྣང་མེད་པའི་ཕྱིར་རོ། ། འདི་ལྟར་རགས་སྣང་དེའི་བདག་ཉིད་སྤྱི་གཅིག་གམ་ཡན་ལག་ཅན་གཅིག་ལ་མེད་དེ་དེ་དག་སྔར་བཀག་ཟིན་པའི་ཕྱིར་རོ། ། རྡུལ་ཕྲན་མང་བོ་ལའང་རགས་སྣང་ཡོད་པ་མ་ཡིན་ཏེ་རྡུལ་ཕྲན་རེ་རེ་ལ་རགས་པ་མེད་ལ་དུ་མ་ཚོགས་པ་ལའང་མེད་དེ་དེ་དག་གཅིག་ཏུ་མ་འདྲེས་པའི་ཕྱིར་རོ།

། གསུམ་པ་རྒྱས་པར་བཤད་པ་ལ་གསུམ་སྟེ། ནང་ཤེས་པའི་གཟུང་འཛིན་རང་བཞིན་མེད་པར་བསྟན་པ་དང༌། དེས་ཕྱིའི་དོན་ལ་ལྟོས་པའི་གཟུང་འཛིན་ཀྱང་རང་བཞིན་མེད་པར་གྲུབ་པ་དང༌། ། དེས་ན་ཆོས་ཐམས་ཅད་རང་བཞིན་མེད་པར་གྲུབ་པའོ། ། དང་པོ་ལ་བཞི་ལས་ཤེས་པ་གཅིག་ཉིད་ཀྱི་ཆ་ལ་གཟུང་འཛིན་དུ་བསྟན་པ་ནི། གལ་ཏེ་གཟུང་འཛིན་རགས་པར་སྣང་བ་འདི་ཕྱི་རོལ་གྱི་དོན་ལ་ལྟོས་པ་མ་ཡིན་ན་འོ་ན་ཅི་ཡིན་ཞེ་ན། ཡོངས་གཅོད་དེ་འཛིན་པ་ནི་ཤེས་པ་དེ་ཉིད་ཀྱི་ནང་མྱོང་བའི་ཆ་ཡིན་ལ་ཕྱི་རོལ་གྱི་སྔོན་པོ་ལྟར་རྒྱངས་ཆད་པར་གནས་པ་འདི་ནི་ཤེས་པ་དེའི་ཆ་གཞན་ཏེ་གཟུང་བའི་ཡུལ་ཡིན་ནོ། ། དེས་ན་ཕྱི་རོལ་གྱི་དོན་ཡོད་དམ་མེད་ཀྱང་རུང་སྟེ་གཟུང་འཛིན་དུ་འཇོག་པ་ནི་བློ་དེ་ཉིད་ཚུལ་གཉིས་སུ་སྣང་བ་ལས་ཡིན་ནོ། ། གཉིས་པ་གཉིས་སྣང་དེ་འཁྲུལ་བར་བསྟན་པ་ནི། གལ་ཏེ་བློ་དེ་ཉིད་གཉིས་སུ་སྣང་བ་མི་འཐད་དེ་དེ་ལ་སྒྲུབ་བྱེད་མེད་པའི་ཕྱིར་རོ། ། འདི་ལྟར་ནང་གི་ཆས་ཕྱི་རིག་པ་མི་འཐད་ལ་ཕྱིས་ཆས་ཀྱང་ནང་རིག་བ་མི་འཐད་བའི་ཕྱིར་རོ། ། དེ་གཉིས་ཀའི་རིག་བྱེད་གཞན་གཅིག་ཁས་བླངས་ནའང་བློ་ཚུལ་གསུམ་པར་འགྱུར་བའི་ཕྱིར་རོ་ཞེ་ན། འདིར་རིགས་པས་དཔྱད་ན་འཐད་པའི་གཟུང་འཛིན་དུུ་མི་འདོད། གནས་ལུགས་ནི་གཟུང་འཛིན་ཐ་དད་མེད་ཅན་ཏེ་ཐ་དད་ཀྱིས་སྟོངས་པའི་ཤེས་པ་གསལ་བ་གཅིག་ཉིད་ཡིན་ནོ། ། དེ་ལ་གཟུང་འཛིན་ཐ་དད་དུ་སྣང་བ་ནི་ཐོག་མ་མེད་པའི་བག་ཆགས་ཀྱིས་བསླད་པའི་འཁྲུལ་བ་ཡིན་ཏེ་ཟླ་གཉིས་འཛིན་པའི་ཤེས་པ་བཞིན་ནོ། ། གསུམ་པ་འཁྲུལ་སྣང་གཉིས་ཕན་ཚུན་ལྟོས་པར་བསྟན་པ་ནི་གལ་ཏེ་གཉིས་སྣང་འཁྲུལ་བ་ཡིན་ཡང་གཉིས་ཀ་སྤང་མི་དགོས་ཏེ་གཟུང་བའི་ཆ་སྤངས་པས་གཉིས་མེད་ཀྱི་ཤེས་པར་འགྱུར་བའི་ཕྱིར་རོ་ཞེ་ན། གཟུང་འཛིན་ཕན་ཚུན་ལྟོས་པ་ཡིན་པས་གཅིག་བཞག་ནས་གཅིག་སྤང་དུ་མི་རུང་ཞེས་པ་ནི་དེ་ལ་ཞེས་པའི་རྐང་པ་གཉིས་སོ། ། བཞི་པ་དེ་ཉིད་ཀྱིས་སྟོང་པ་ཡོངས་གྲུབ་ཏུ་བསྟན་པ་ནི་གཉིས་སྣང་བདེན་པ་མི་འཐད་པ་དེའི་ཕྱིར་ཞེས་པའི་རྐང་པ་གཉིས་སོ།

། གཉིས་པ་ནི་གལ་ཏེ་ཤེས་བའི་གཟུང་འཛིན་ཐ་དད་མེད་ཀྱང་ཕུང་པོ་ལྔའི་གཟུང་འཛིན་དང་སྐྱེ་འཇིག་ལ་སོགས་པ་ཐ་དད་དུ་གྲུབ་བོ་ཞེ་ན། འོག་ཏུ་ཤེས་པ་ལ་སྣང་བའི་གཟུང་འཛིན་ཐ་དད་དུ་སྣང་བ་དེ་ནི་མ་རིག་པས་བསླད་པ་ཡིན་ན་གཟུགས་གྱི་ཕུང་པོ་ཡུལ་དང་ཚོར་བ་ལ་སོགས་པའི་ཕུང་པོ་བཞི་ཡུལ་ཅན་དུ་བྱས་པའི་གཟུགས་འཛིན་དེ་དག་གི་ཐ་དད་ཀྱང་བསླད་པར་འགྱུར་རོ། ། དེ་ཅིའི་ཕྱིར་ཞེ་ན་ཕུང་པོ་ལྔའི་དངོས་རྣམས་ཐ་དད་དུ་འཇོག་པ་འདི་ཤེས་པ་ལ་སྣང་བའི་གཟུང་འཛིན་ཐ་དད་དེ་དེ་ལ་བརྟེན་ནས་འཇོག་པའི་ཕྱིར་རོ། ། དེ་བཞིན་དུ་སྐྱེ་འཇིག་ཀྱང་དེ་ལ་བརྟེན་ནས་འཇོག་སྟེ་བློ་ལ་སྣང་བ་ལ་སྐྱེ་བ་དང་མི་སྣང་བ་ལ་ཞིག་པར་འཇོག་པའི་ཕྱིར་རོ། ། གསུམ་པ་ནི་དེས་ན་ཆོས་ཐམས་ཅད་རང་བཞིན་མེད་པར་ཐུབ་པས་བཤད་དེ་གཟུང་འཛིན་གཉིས་ཀྱི་མཚན་ཉིད་སྟོང་པར་བཤད་བའི་ཕྱིར་རོ། ། མ་ངེས་པ་མིན་ཏེ་གཟུང་འཛིན་གཉིས་ལས་གཞན་བའི་ཆོས་མེད་བའི་ཕྱིར་རོ། ། ཞེས་པ་ནི་གོང་དུ་གཟུང་དང་ཞེས་པའི་རྐང་པ་གཉིས་སོ། ། གཉིས་པ་ཕྱིའི་དོན་ཁས་བླངས་ཀྱང་རང་བཞིན་མེད་པར་གྲུབ་པ་ནི། གལ་ཏེ་ཕྱིའི་དོན་མེད་ན་བློ་ལ་སྣང་བའི་གཟུང་འཛིན་གཉིས་རང་བཞིན་མེད་པར་གྲུབ་པས་ཆོས་ཐམས་ཅད་རང་བཞིན་མེད་པར་གྲུབ་ཀྱང་ཕྱིའི་དོན་ཁས་བླངས་ན་དེ་མི་འགྲུབ་བོ་ཞེ་ན། ཕུང་པོ་དང་སོགས་པ་སྟེ་ཁམས་དང་སྐྱེ་མཆེད་ཀྱི་མཚན་ཉིད་ཐམས་ཅད་ཀྱང་རང་བཞིན་མེད་པར་འགྲུབ་སྟེ། དེ་དག་འབྲས་བུ་སྐྱེད་པར་བྱེད་བའི་ཁྱད་པར་ཅན་དུ་གསུངས་པའི་ཕྱིར་རོ། ། དེ་ཅིའི་ཕྱིར་ཞེ་ན། བྱེ་བྲག་གིས་ཞེས་པ་སྟེ། སྤུངས་ མངོན་པ་མཛོད་ལས་ དང་སྐྱེ་སྒོ་རིགས་ཀྱི་དོན། ། ཕུང་པོ་སྐྱེ་མཆེད་ཁམས་རྣམས་ཡིན། ། ཞེས་གསུངས་པའི་ཕྱིར་རོ། ། མ་ངེས་པ་མ་ཡིན་ཏེ་འབྲས་བུ་སྐྱེད་པར་བྱེད་པ་དེ་ཡང་དེ་ཉིད་དུ་བདེན་པ་མིན་ཏེ་ཆོས་ཐམས་ཅད་རང་དང་གཞན་གྱི་སྒོ་ནས་བྱེད་པ་མེད་པའི་ཕྱིར་རོ། ། ཆོས་ཐམས་ཅད་བྱེད་པ་མེད་པ་དེས་ཀྱང་ཕུང་པོ་ལ་སོགས་པ་དེ་ཀྱི་རིགས་པ་ནི།

བྱཻ་བྲག་ཏུ་སྨྲ་བ་ན་རེ་དབང་པོ་དོན་རྟོགས་ཀྱི་སྒྲུབ་བྱེད་ཡིན་ཏེ་མིག་ཤེས་ལ་སོགས་པའི་སྐྱེད་བྱེད་ཡིན་པའི་ཕྱིར་ཟེར་བ་མི་འཐད་དེ། དབང་པོ་ནི་ཡུལ་སྔོན་པོ་ལ་སོགས་པ་འཛིན་པའི་ཤེས་པ་ཀུན་གྱི་མཚུངས་པའི་རྒྱུ་ཡིན་པའི་ཕྱིར་འདི་ནི་སྔོན་པོ་རྟོགས་པའོ། ། འདི་ནི་སེར་པོ་རྟོགས་པའོ་ཞེས་དོན་རྟོགས་ཐ་དད་དུ་འབྱེད་པ་འདི་འདྲ་དབང་པོ་ལ་སོགས་པའི་རྒྱུ་རྣམས་ལ་ཡོད་པ་མ་ཡིན་ནོ། ། གལ་ཏེ་དབང་པོ་གསལ་མི་གསལ་གྱིས་ཤེས་པ་གསལ་མི་གསལ་དུ་བསྐྱེད་དོ་ཞེ་ན། དབང་པོའི་ཁྱད་པ་ལ་ཤེས་པ་དེ་གསལ་མི་གསལ་ཐ་དད་དུ་སྐྱེད་ཀྱང་ཤེས་པ་གསལ་མི་གསལ་གཉིས་ཀའང་ཡུལ་སོ་སོ་ལ་ལྟོས་ནས་ཐ་དད་མེད་པ་དེའི་ཕྱིར་ཤེས་པ་འདི་དོན་འདི་རྟོགས་པ་ཡིན་ནོ་ཞེས་བྱ་བ་དེ་རྒྱུ་གང་ལས་ཡིན་ཏེ་གསལ་བ་དང་མི་གསལ་བར་སྣང་བ་དེ་ནི་ཡུལ་ཀུན་ལ་ཡོད་པའི་ཕྱིར་རོ། ། གཉིས་པ་དེས་གཞན་ཁེགས་པར་བསྟན་པ་ནི་དབང་པོ་ཚད་མ་མ་ཡིན་པར་སྒྲུབ་པའི་རིགས་པ་དོན་དང་འདྲ་བ་མེད་པའི་ཕྱིར་ཞེས་པ་འདིས་ནི་ལྷག་མ་དོན་ལ་བལྟ་བ་དང༌། འབྲེལ་བ་དང་ཁྱད་པར་གྱི་བློ་ཡང་ཚད་མ་མ་ཡིན་པར་བཤད་པ་ཡིན་ནོ། ། དེ་ལ་དཔྱཽད་པ་བ་ན་རེ། དོན་ལ་ལྟ་བའི་ཤེས་པ་རྟོག་མེད་ནི་ཚད་མ་ཡིན་ལ་དེ་ལས་སྐྱེས་པའི་སྤྱི་དང་བྱེ་བྲག་ལ་སོགས་པར་ཞེན་པར་བྱེད་པའི་བློ་ནི་འབྲས་བུ་ཡིན་ནོ། ། ཡང་ཞེན་པ་ཚད་མ་ཡིན་ལ་དེ་ལས་ཡུལ་དེ་ལེན་པ་ལ་འཇུག་པ་ནི་འབྲས་བུ་ཡིན་ནོ། ། ཡང་འཇུག་པ་ཚད་མ་ཡིན་ལ་དོན་དེ་ཐོབ་པ་ནི་འབྲས་བུ་ཡིན་ནོ། ། ཡང་ཐོབ་པ་ནི་ཚད་མ་ཡིན་ལ་དེ་ལས་དོན་སྒྲུབ་པ་ནི་འབྲས་བུ་ཡིན་ཞེས་ཟེར་རོ། ། དེའང་ཤེས་པ་དོན་དང་འདྲ་བ་མེད་ན་དོན་ལ་ལྟ་བ་མི་འགྲུབ་ལ་འདྲ་ན་དེ་ཉིད་སྒྲུབ་བྱེད་ཡིན་ནོ། ། ཞེན་པ་ལ་སོགས་པ་ནི་སྔ་མ་སྔ་མ་ཕྱི་མ་ཕྱི་མའི་རྒྱུ་ཡིན་ཡང་ཚད་མ་མ་ཡིན་ཏེ་དོན་རྟོགས་བྱེ་བྲག་ཏུ་འབྱེད་པ་མེད་བའི་ཕྱིར་རོ། ། གཉིས་པ་ཁྱད་པར་གྱི་བློ་ཚད་མ་ཡིན་པ་དགག་པ་ལ་གསུམ་སྟེ།

བློ་གཉིས་ཁྱད་པར་མེད་པར་ཐལ་བ་དང༌། བརྟག་ན་མི་འཐད་པ་དང༌། རང་ལ་མཚུངས་པ་སྤང་བའོ། ། དང་པོ་ནི། གལ་ཏེ་ཁྱད་པར་གྱི་བློ་དེ་ལ་དོན་ལ་འདྲ་བ་ཡོད་ན་དེ་ཉིད་སྒྲུབ་བྱེད་ཡིན་པས་གཞན་བརྗོད་པ་དོན་མེད་དོ། ། དོན་གྱི་ཁྱད་པར་སྔོན་པོ་ལ་སོགས་པ་དང་འདྲ་བ་དེའི་དངོས་པོ་ཁྱད་པར་གྱི་བློ་ལ་མེད་ན་ཁྱད་པར་གྱི་བློ་དང་ཁྱད་པར་ཅན་གྱི་བློ་ཡང་ཐ་དད་མེད་པར་འགྱུར་ཏེ། ཐ་དད་དུ་འཇོག་པའི་རྒྱུ་མཚན་མ་གྲུབ་པའི་ཕྱིར་རོ། ། བློ་གཞན་ཏེ་ཁྱད་པར་ཅན་གྱི་བློ་ཡང་དེ་བཞིན་ཞེས་པ་ཁྱད་པར་གྱི་བློ་དང་ཐ་དད་མེད་པར་འགྱུར་རོ། ། དེ་ལྟར་ཁྱད་པར་ཅན་གྱི་བློ་ཚད་མ་དང་ཁྱད་པ་ཅན་གྱི་བློ་འབྲས་བུར་འཇོག་པ་འགལ་ལོ། ཁ་དོག་ལ་སོགས་པའི་ཁྱད་པར་འཛིན་པའི་བློ་ནི་སྔར་སྐྱེ་ལ་བུམ་པ་ལ་སོགས་པའི་རྫས་འཛིན་པའི་བློ་ནི་ཕྱིས་སྐྱེ་བས་དུས་ཀྱི་ཁྱད་པར་ཡོད་དོ་ཞེ་ན། མ་ཡིན་ཏེ་གཞི་མ་བཟུང་བར་ཆོས་མི་འཛིན་པ་བློ་རྟོག་པ་ཡོད་མེད་གཉིས་ཀ་ལ་མི་རུང་བའི་ཕྱིར་ རོ། ། གཉིས་པ་ནི་ཚད་འབྲས་གཉིས་ཡུལ་གཅིག་གམ་ཐ་དད་གཉིས་པ་ལྟར་ན་མི་འཐད་དེ། འབའ་ཞིག་གིས་ཡིན་ནོ། ། དེ་ལྟ་བུའི་ཆོས་གསུངས་ཡང་རྟོག་པ་མི་མངའ་སྟེ། སྔོན་གོམས་པའི་ཤུགས་ཀྱིས་འཇུག་པའི་ཕྱིར་རོ། ། དེ་དག་གིས་སེམས་ཙམ་རྣམ་མེད་པའི་ལྟ་བ་ལ་བརྟེན་ནས་གང་སྣ་ཚོགས་ཡིན་པ་དེ་གཅིག་མ་ཡིན་ཏེ་ཞེས་པའི་རྟགས་ཀྱིས་མ་ངེས་པ་སྤང་བ་ཡིན་ནོ། ། ད་ནི་རྣམ་བདེན་པའི་ལྟ་བ་ལ་བརྟེན་ནས་རྟགས་ཀྱི་ཁྱད་པར་ཡོད་པའི་སྒོ་ནས་ལན་འདེགས་པ་ཡིན་ཏེ་འདི་ལྟར་ཕྱེ་མ་ལེབ་ལ་སོགས་པའི་ཁྲ་བོ་གཅིག་ཏུ་མི་རུང་སྟེ་རྣམ་པ་དབྱེ་བར་ནུས་པའི་སྣ་ཚོགས་ཡིན་པའི་ཕྱིར་ཞེས་པ་རྟགས་སུ་འགོད་པ་ཡིན་ནོ། ། རྟགས་ཁྱད་པ་ཅན་དེ་བློའི་སྣ་ཚོགས་ལ་མི་འཇུག་སྟེ་བློ་ཡི་སྣ་ཚོགས་ནི་དབྱེ་བར་མི་ནུས་པ་ཡིན་ཏེ་སྣ་ཚོགས་དེའི་གཅིག་མ་དམིགས་ན་གཞན་ཡང་མི་དམིགས་པའི་ཕྱིར་རོ། ། དེས་ན་སྐྱོན་མཚུངས་ཀྱང་རྟགས་ཀྱི་ཁྱད་པར་ཡོད་པའི་སྒོ་ནས་ལན་གདབས་པ་ལ་གཉིས་ཏེ།

ཤེས་པའི་སྣ་ཚོགས་དབྱེར་མེད་དུ་བསྟན་པ་དང༌། དོན་གྱི་སྣ་ཚོགས་དབྱེར་ཡོད་པར་བསྟན་པའོ། ། དང་པོ་ལ་གསུམ་ལས། རྟགས་དགོད་པ་ནི་ཤེས་པ་གཅིག་ལ་སྔོན་པོ་ལ་སོགས་པར་སྣང་བ་ནི་ཆོས་ཅན། ཤེས་པ་རྒྱུ་ལས་དེ་ལྟར་སྐྱེས་པའི་ཁྱད་པར་ཡིན་གྱི་དོན་གཞན་པ་བརྟེན་པའི་ཐ་དད་མིན་ཏེ་ཤེས་པ་ལ་དུས་གཅིག་ཏུ་སྣང་བའི་སྣ་ཚོགས་ནི་སྔོན་པོ་ལ་སོགས་པ་གཞན་མ་མཐོང་བ་སེར་པོ་ལྟ་བུར་ཡན་གར་བར་མཐོང་ནུས་པ་མ་ཡིན་པའི་ཕྱིར་རོ། ། གཉིས་པ་ལ་རྩོད་པ་སྤང་བ་ནི་འོ་ན་སྣང་བའི་སྔོན་པོ་ལ་སོགས་པ་ལ་ཐ་དད་པའི་ཐ་སྙད་དུ་བྱེད་པ་དང་འགལ་ཞེ་ན། དེ་ལྟ་བུའི་རྣམ་དབྱེ་བྱེད་བའི་ཤེས་པ་དེ་སྐྱེས་པ་དེའི་ཚེ་འདི་ནི་སྔོན་པོའོ། ། འདི་ནི་སེར་པོའོ་ཞེས་རྣམ་པར་དབྱེ་བ་བྱེད་པའི་ཚེ་ཤེས་པ་ལ་གསལ་བར་སྣང་བའི་སྔོན་པོ་ལ་སོགས་པ་ལ་རྣམ་དབྱེ་བྱེད་པ་མ་ཡིན་ཏེ་དེ་དེ་ལ་མི་སྣང་བའི་ཕྱིར་རོ། ། འོ་ན་གང་ལ་འཇུག་ཅེ་ན་ཕྱི་རོལ་གྱི་དོན་ཉིད་ལ་འཇུག་པར་འགྱུར་བ་ཡིན་ནོ། ། དེས་ན་ཤེས་པ་གང་ལ་ད་ལྟར་གྱི་དངོས་པོ་གཅིག་དང་དུ་མ་ལ་སོགས་པ་ཇི་ལྟར་སྣང་བ་དེ་ད་ལྟ་ཉིད་དུ་ཉམས་སུ་མྱོང་བ་ཡིན་གྱི་ང་ལ་འདས་པའི་དུས་སུ་འདི་ལྟར་སྣང་བར་གྱུར་ཏོ། ། མ་འོངས་པའི་དུས་སུ་འདི་ལྟར་སྣང་བར་འགྱུར་རོ་ཞེས་རིག་པ་དེ་མེད་དེ་མངོན་སུམ་དུས་གཞན་ལ་མི་འཇུག་པའི་ཕྱིར་རོ། ། གསུམ་པ་དོན་བསྡུ་བ་ནི། དེ་ལྟར་ཏེ་ཤེས་པ་ལ་སྣང་བའི་སྣ་ཚོགས་དེ་དག་ལ་གཅིག་མ་དམིགས་ན་གཞན་དམིགས་པ་མི་སྲིད་པ་དེའི་ཕྱིར་སེམས་ཀྱི་རྣམ་པ་ནི་སྣ་ཚོགས་སུ་སྣང་ཡང་ཤེས་པ་དག་གི་ངོ་བོར་བདེན་ནོ་ཞེས་པའོ། ། གཉིས་པ་ནི། གལ་ཏེ་ཤེས་པའི་སྣ་ཚོགས་གཅིག་ཡིན་པ་ལྟར་རས་ཁྲ་བོ་དང༌། རྨ་བྱ་ལ་སོགས་པའི་གཟུགས་ཁ་དོག་སྣ་ཚོགས་པ་ཡང་གཅིག་ཁོ་ན་ཡིན་ནོ་ཞེ་ན། འོ་ན་བློའི་སྣ་ཚོགས་དབྱེར་མེད་པ་དེ་བཞིན་དུ་རས་ལ་སོགས་པའི་སྣ་ཚོགས་པའང་རྣམ་པར་དབྱེར་མེད་པར་འགྱུར་རོ།

། འདོད་ན་དེའང་བློ་ཉིད་ཡིན་པར་འགྱུར་ཏེ་བློ་མ་གཏོགས་པ་ལ་སྣ་ཚོགས་དབྱེར་མེད་མི་སྲིད་པའི་ཕྱིར་རོ། ། འདི་ལྟར་རྣམ་པར་ཤེས་པ་ནི་བློ་གཞན་གྱིས་མཐོང་བ་དང་དུས་ཕྱིས་མཐོང་བ་དང་བཀས་པས་དུམ་བུར་འགྱུར་བ་ཡང་མ་ཡིན་པའི་ཕྱིར་རོ། ། དེས་ན་དེ་དག་ནི་རྣམ་བར་དབྱེར་བར་ནུས་པའི་ཕྱིར་གཅིག་མ་ཡིན་ནོ། ། གལ་ཏེ་རྨ་བྱ་ལ་སོགས་པ་སྣ་ཚོགས་སུ་སྣང་བ་དེ་ཡན་ལག་སྣ་སོགས་སུ་སྣང་བ་ཡིན་གྱི་ཡན་ལག་ཅན་ནི་དེ་ལྟར་སྣང་བ་མ་ཡིན་པས་གཅིག་ཡིན་ནོ་ཞེ་ན། ། ཐ་དད་པ་ཅན་གྱི་ཡན་ལག་སྔོན་པོ་ལ་སོགས་པ་རྣམ་པར་བསལ་ན་ཐ་དད་མེད་པའི་ཡན་ལག་ཅན་ཡན་ལག་ལས་གཞན་དུ་འགྱུར་བ་མེད་དེ་དེ་ལྟར་མཐོང་བ་མེད་པའི་ཕྱིར་རོ། ། གཉིས་པ་ཧ་ཅང་ཐལ་བའི་རྩོད་པ་སྤང་བ་ནི། གལ་ཏེ་རྡུལ་ཕྲན་གཅིག་དབང་པོས་གཟུང་བར་མི་ནུས་པ་ལྟར་དུ་མ་ཚོགས་ཀྱང་གཟུང་མི་ནུས་པར་འགྱུར་ཏེ་རྡུལ་ཕྲན་རེ་རེ་བློ་ལ་མི་སྣང་བའི་ཕྱིར་དང༌།

 དུ་མ་ཚོགས་ཀྱང་ཡན་ལག་ཅན་གཅིག་གྲུབ་པ་མེད་པའི་ཕྱིར་རོ་ཞེ་ན། ། འདིའི་ལན་ལ་གཉིས་ལས་དང་པོ་ནི་དུ་མས་བློ་གཅིག་སྐྱེད་པ་མི་འགལ་བའི་དཔེ་ནི་དབང་པོ་དང་དོན་དང་ཡིད་ལ་བྱེད་པ་གསུམ་ཚོགས་ནས་ཤེས་པ་གཅིག་སྐྱེད་པའམ་ཁྱེད་ལྟར་ན་བདག་དང་དབང་པོ་དང་ཡིད་དང་དོན་ཕྲད་པ་ཞེས་པའི་རྒྱུ་དུ་མ་ལས་ཤེས་པ་གཅིག་སྐྱེ་བ་བཞིན་དུ་སྔར་མེད་ཀྱི་ཁྱད་པར་སྐྱེ་བར་གྱུར་པའི་རྡུལ་ཕྲན་མང་པོ་དུས་གཅིག་ཏུ་ཚོགས་ན་བློ་གཅིག་སྐྱེད་པ་ལ་འགལ་བ་ཅི་ཡོད༌། གཉིས་པ་དེ་ལ་རྩོད་པ་སྤང་བ་ནི། གལ་ཏེ་རྡུལ་ཕྲན་དུ་མ་ཤེས་པའི་རྒྱུ་ཡིན་ཡང་ཡུལ་དུ་མི་རུང་ངོ་ཞེ་ན། རྒྱུ་ཁོ་ན་ཡུལ་ཡིན་ཞེས་སྟོན་པ་ནི་རྒྱུའི་ཞེས་པའི་རྐང་པ་གཉིས་སོ། ། འོ་ན་དབང་པོའང་རྒྱུ་ཡིན་པས་ཡུལ་དུ་འགྱུར་རོ་ཞེ་ན། ཤེས་པ་ལ་རྒྱུ་དུ་མ་ཡོད་པ་དེ་ལ་བློ་བུམ་པ་ལ་སོགས་པ་གང་གི་རྣམ་པ་ཅན་དུ་སྣང་བར་སྐྱེད་པའི་རྒྱུ་དེ་ནི་བློ་དེའི་གཟུང་བ་ཡིན་གྱི་དབང་པོ་ལ་སོགས་པ་ནི་རྒྱུ་ཡིན་ཀྱང་གཟུང་བ་མ་ཡིན་ཏེ། དེ་ལྟ་བུར་སྐྱེད་པའི་ནུས་པ་མེད་པའི་ཕྱིར་རོ། འོ་ན་འདི་རྡུལ་ཕྲན་ཀྱང་རྣམ་པ་གཏོད་པའི་རྒྱུ་མ་ཡིན་པར་འགྱུར་ཏེ། དེའི་རྣམ་པར་མི་སྣང་བའི་ཕྱིར་རོ་ཞེ་ན། རྡུལ་ཕྲན་རྐྱང་པ་དེ་ལྟ་བུའི་རྒྱུ་མ་ཡིན་པར་ཐལ་བ་ནི་འདོད་པ་ཡིན་ནོ། ། འོ་ན་རགས་པའི་རྣམ་པ་འདི་རྡུལ་ཕྲན་དུ་མ་ཚོགས་ནས་སྐྱེད་པར་ཅིས་ཤེས་ཤེ་ན། དོན་ཁས་བླངས་པའི་ཚེ་ཤེས་པའི་རྒྱུ་གཞན་ལ་དེ་ལྟ་བུའི་སྣང་བ་མི་འཐད་པར་རིགས་པས་གྲུབ་པའི་ཕྱིར་རོ། ། གསུམ་པ་ནི། ནོག་ལ་སོགས་པ་དང་ལྡན་པར་བ་གླང་མི་འཛིན་པར་ཐལ་བ་ལ་གསུམ་ལས། དང་པོ་ཐལ་བ་དགོད་པ་ནི། གལ་ཏེ་གཅིག་ཅར་དུ་མ་མི་འཛིན་ན་བ་གླང་རང་གི་ཡན་ལག་མགོ་བོ་དང་རྐང་པ་ལ་སོགས་པ་དང་བཅས་པ་དུས་གཅིག་ཅར་དུ་ཡན་ལག་ཅན་ཇི་ལྟར་གཟུང་བར་འགྱུར་ཏེ་མ་གཟུང་བར་འགྱུར་རོ། ། གཉིས་པ་དེ་ལ་བསལ་བ་དགོད་པ་ནི་ཡོན་ཏན་ལྐོག་ཤལ་ལ་སོགས་པ་མ་གཟུང་དེ་བ་གླང་དུ་ངོ་མི་ཤེས་པར་ཐལ་ཅེས་པའི་ཚིག་རྐང་གཉིས་སོ།

། གསུམ་པ་དེའི་ཉེས་སྤོང་གི་ལན་དགག་པ་ལ་གཉིས་ཏེ། ཡོན་ཏན་འགའ་ཞིག་དང་ལྷན་གཅིག་འཛིན་པར་འདོད་པ་དགག་པ་དང༌། ཡན་ལག་ཐམས་ཅད་རྗེས་ཀྱི་ཁྱད་པར་དོན་ལ་གནས་པ་དགག་པའོ། ། དང་པོ་ནི་གལ་ཏེ་ནོག་ལ་སོགས་བའི་ཡོན་ཏན་ནམ་ཡན་ལག་འགའ་ཞིག་དང༌། གཙོ་བོ་སྟཻ་བ་གླང་གི་ཡན་ལག་ཅན་དག་དུ་མ་ཡིན་ཀྱང་གཅིག་ཆར་རྟོགས་པར་འདོད་པས་རྗས་དེ་བ་གླང་དུ་ངོ་མི་ཤེས་པར་ཐལ་བའི་སྐྱོན་མེད་དོ་ཞེ་ན། འོ་ན་དུས་གཅིག་ཅར་དུ་བ་གླང་མ་ཡིན་པ་ལས་འབྱེད་པའི་བྱེད་པའི་བ་གླང་གི་ཡན་ལག་རྭ་དང་རྨིག་བཞི་ལ་སོགས་ཐམས་ཅད་རྗོགས་པར་འཛིན་པ་མིན་པར་འགྱུར་ཏེ་རྫས་ཀྱི་ཁྱད་པར་དུ་བྱེད་པའི་ཆོས་ཡན་ལག་འགའ་ཞིག་ཁོ་ན་དང་ལྷན་གཅིག་བཟུང་བའི་ཕྱིར་རོ། ། དེ་ལྟར་ན་བ་གླང་དུ་ངོ་མི་ཤེས་པར་འགྱུར་ཏེ་རྭ་ལ་སོགས་པ་འགའ་ཞིག་བ་མེན་ལའང་ཡོད་བའི་ཕྱིར་རོ། ། གཞན་ཡང་ཡན་ལག་རྣ་བ་ལ་སོགས་པ་ལ་ཡོད་པའི་ཡོན་ཏན་ཁ་དོག་དང་རྣ་བ་ཉིད་ལ་སོགས་པའི་སྤྱི་དང་གཡོ་འགུལ་ལ་སོགས་པའི་ལས་དང་ལྡན་པར་བ་གླང་གི་རྫས་དེ་མི་འཛིན་པར་འགྱུར་ཏེ་དེ་དག་ཡན་ལག་ལ་ཡོད་པར་མཐོང་བའི་རྫས་དང་འབྲེལ་བ་མ་མཐོང་བའི་ཕྱིར་རོ། ། བརྒྱུད་ནས་འབྲེལ་བ་འཛིན་ན་ཧ་ཅང་ཐལ་བར་འགྱུར་རོ། ། གཉིས་པ་ནི་གལ་ཏེ་བ་གླང་གི་རྫས་དེ་ཡན་ལག་གཅིག་གིས་ཁྱད་པར་དུ་བྱས་ནས་འཛིན་ན་ཡན་ལག་ཐམས་ཅད་ཀྱི་ཁྱད་པར་དུ་བྱས་ནས་འཛིན་ཏེ་ཡན་ལག་ཐམས་ཅད་རྫས་ཀྱི་ཁྱད་པར་དུ་དོན་ལ་གནས་པའི་ཕྱིར་རོ་ཞེ་ན། ཁྱད་པར་དང་ཁྱད་པར་ཅན་དངོས་པོ་ལ་གྲུབ་པ་མེད་དེ། བརྗོད་འདོད་ཀྱི་གཞན་དབང་གིས་འཇུག་པའི་ཕྱིར་ཏེ་བ་ལང་རྭ་ཅན་ཞེས་པའམ་རྭ་ཅན་བ་གླང་ཞེས་བརྗོད་པ་ལྟ་བུའོ། དེས་ན་སྔར་ཡན་ལག་སྟེ་བྱེད་པར་ཉིད་དུ་ཉེ་བར་བཟུང་བའི་རྭ་གང་ཡིན་པ་དེ་ཕྱིས་སྐྱེས་བུ་གཞན་ནམ་དེ་ཉིད་ཀྱིས་རྭ་དེ་ཁྱད་པར་གྱི་གཞིར་འཛིན་པའང་མཚུངས་པའི་ཕྱིར་རོ། ། བཞི་པ་དངོས་པོ་གཞན་མཐོང་བ་ན་གཞན་དུ་འཛིན་པར་ཐལ་བ་ལ་གཉིས་ལས།

དང་པོ་ཐལ་བ་དགོད་པ་ནི། རང་གི་ཞེས་པ་སྟེ་འོག་ཏུ་བུམ་པ་དང་སྣམ་བུ་ལ་སོགས་པ་དངོས་པོ་གཞན་དང་གཞན་མཐོང་ཡང་དེ་དག་བློས་གཅིག་ཏུ་རྟོགས་པར་འགྱུར་ཏེ་གོང་དུ་བུམ་བའི་ཡན་ལག་ཅན་དེ་རང་ངོ་བོ་ཉིད་ཀྱིས་སྣམ་བུ་ལ་སོགས་པ་དངོས་པོ་གཞན་གྱི་ཡན་ལག་ཅན་ལས་ཐ་དད་མེད་པར་ཁྱེད་རང་འདོད་པའི་ཕྱིར་རོ། ། འདི་ལྟར་བ་གླང་རང་གི་རྫས་དེ་ཉིད་བ་གླང་མ་ཡིན་གྱི་བ་གླང་ཉིད་ཅེས་པའི་སྤྱི་དང་ལྡན་པས་བ་གླང་དུ་འཇོག་པ་དང༌། སྣམ་བུའི་རྫས་རང་ཉིད་དཀར་པོ་མ་ཡིན་གྱི་དཀར་བ་ཉིད་ཅེས་པའི་ཡོན་ཏན་དང་ལྡན་པས་དེར་འཇོག་པའི་ཕྱིར་རོ། ། གལ་ཏེ་སྤྱི་དང་ཡོན་ཏན་ལ་སོགས་པའི་སྒོ་ནས་ཁྱད་པར་དུ་འཛིན་ཞེ་ན། ཡོན་ཏན་ལ་སོགས་པ་རྫས་ཐ་དད་དུ་བྱེད་པའང་མ་གཟུང་བར་འདོད་པའི་ཕྱིར་རོ། ། གལ་ཏེ་བཟུང་ན་དུ་མ་གཅིག་ཅར་དུ་འཛིན་པར་འགྱུར་རོ། ། གཉིས་པ་དེའི་ལན་དགག་པ་ནི། གལ་ཏེ་སྔར་རྫས་འབའ་ཞིག་མཐོང་ནས་ཕྱིས་ཡོན་ཏན་ལ་སོགས་པའི་ཁྱད་པར་ཀྱང་བཟུང་བའི་ཕྱིར་སྣམ་བུ་ལ་སོགས་བའི་ཡན་ལག་ཅན་དུ་མ་ཐ་དད་དུ་རྟོགས་པར་འགྱུར་རོ་ཞེ་ན། ཡན་ལག་ཅན་ཐ་དད་དུ་རྟོགས་པར་འགྱུར་མོད་དེ་ལྟར་ནའང་ཡན་ལག་དང་ཡན་ལག་ཅན་འདི་དག་གི་འབྲེལ་བ་འཆོལ་བར་འགྱུར་ཏེ་ཡན་ལག་དེ་དག་རྫས་གང་གི་ཡིན་མི་ཤེས་པར་འགྱུར་རོ། ། འདི་ལྟར་སྔར་ནི་ཡན་ལག་དང་མ་འབྲེལ་བའི་ཡན་ལག་ཅན་ཁོ་ན་མཐོང་ལ། ཕྱིས་ནི་རྫས་དང་མ་འབྲེལ་བའི་ཡན་ལག་ཁོ་ན་མཐོང་བའི་ཕྱིར་རོ། ། ལྔ་བ་དུ་མ་གཅིག་ཅར་འཛིན་པ་གྲངས་ཅན་གྱི་ལུགས་ལའང་གྲུབ་པ་ནི། སྒྲ་ལ་སོགས་པའི་དངོས་པོ་ཐམས་ཅད་དེ་ཙམ་ལྔ་འམ་རྡུལ་ལ་སོགས་པ་དུ་མའི་བདག་ཉིད་ཡིན་པའི་ཕྱིར་སྒྲ་ལ་སོགས་པ་འཛིན་པའི་ཤེས་པས་གཅིག་ཆར་དུ་ལྔ་འམ་གསུམ་ལ་སོགས་པའི་དུ་མ་འཛིན་པར་གྲུབ་བོ། ། མ་ངེས་པ་མ་ཡིན་ཏེ་བཀོད་པ་ཅན་རྡུལ་ལ་སོགས་པ་དུ་མ་མ་བཟུང་བར་དེ་བཀོད་པའི་སྒྲ་ལ་སོགས་པ་འཛིན་པར་མི་རིགས་ཏེ་སོར་མོ་མ་བཟུང་བར་ཁུ་ཚུར་མི་འཛིན་པ་བཞིན་ནོ།

། གལ་ཏེ་དེ་གཉིས་རྒྱུ་འབྲས་ཡིན་པའི་ཕྱིར་རྒྱུ་རྡུལ་ལ་སོགས་པ་དུ་མ་མ་བཟུང་ཡང་འབྲས་བུ་སྒྲ་སོགས་འཛིན་པ་ཅི་འགལ། གལ་ཏེ་འགལ་ན་ཁྱེད་ལའང་ས་བོན་མ་བཟུང་བར་མྱུ་གུ་མི་འཛིན་པར་འགྱུར་རོ་ཞེ་ན། ། མི་འདྲ་སྟེ་ཁྱེད་རྒྱུ་ལ་འབྲས་བུ་གནས་པར་འདོད་པས་དེ་གཉིས་ཐ་དད་མེད་པའི་ཕྱིར་རོ། ། སྔར་འབྲས་བུ་མི་གསལ་བ་ཕྱིས་གསལ་བར་འགྱུར་བའང་མི་འཐད་དེ་རྟག་པ་ལ་འགྱུར་བ་མེད་པའི་ཕྱིར་རོ། ། གསུམ་པ་ལྡོག་པ་དུ་མ་དང་སྤྱི་གཅིག་དབང་ཤེས་ཀྱི་ཡུལ་དུ་འདོད་པ་དགག་པ་ལ་གཉིས་ཏེ། ལྡོག་པ་དུ་མ་དབང་ཤེས་ཀྱི་ཡུལ་དུ་མི་རུང་བ་དང༌། སྤྱི་གཅིག་དབང་ཤེས་ཀྱི་ཡུལ་དུ་མི་རུང་བའོ། ། དང་པོ་ནི། གལ་ཏེ་ལྡོག་པ་དུ་མ་མངོན་སུམ་གྱིས་མི་འཛིན་ན་སྒྲ་ལ་སོགས་པའི་ཆོས་ཅན་ཅིས་གྲུབ། རྗེས་དཔག་གིས་གྲུབ་ན་སྒྲུབ་བྱེད་ཐུག་པ་མེད་པར་འགྱུར་ཏེ་རྗེས་དཔག་དང་པོའི་ཆོས་ཅན་སྒྲུབ་པ་ལ་རྗེས་དཔག་གཉིས་པ་དགོས་ལ། དེའི་ཆོས་ཅན་སྒྲུབ་པ་ལའང་རྗེས་དཔག་གསུམ་པ་ལ་སོགས་པ་དགོས་པའི་ཕྱིར་རོ། ། མངོན་སུམ་གྱིས་འཛིན་ནའང་ཆོས་དུ་མའང་འཛིན་དགོས་ཏེ་དེ་ཆོས་དུ་མ་དང་ལྡན་པའི་ཕྱིར་རོ་ཞེ་ན། འདིའི་ལན་ལ་གཉིས་ལས། དང་པོ་ལྡོག་པའི་ཆོས་དུ་མ་ངོས་བཟུང་བ་ནི་ཆོས་ཅན་བུམ་པ་ལ་སོགས་པ་ནི་རང་མ་ཡིན་པའི་ཁམས་གསུམ་གྱི་ཤེས་བྱ་ཐམས་ཅད་ལས་ལོག་པའྀ་ངོ་བོ་ཆ་མེད་གཅིག་ཏུ་གནས་པའོ། ། དེ་ལ་ལྡོག་པའི་ཆོས་ཐ་དད་དུ་མར་འཇོག་པ་ནི་རྟོག་པས་བཏགས་པའི་ཐ་དད་ཅན་དེ་ཐ་དད་གང་ལ་བཏགས་པས་ཆོས་སུ་ཡོད་པ་དེ་ལ་དེ་སྐད་ཅེས་བྱའོ། ། དེས་ན་བཏགས་པའི་དུ་མ་དེ་ཉིད་ལྡོག་པ་དུ་མའི་ངོ་བོ་ཉིད་ཅེས་བྱའོ། ། གང་ལ་བརྟེན་ནས་བཏགས་ཤེ་ན་ཆོས་ཅན་དེ་རིགས་མི་མཐུན་པ་གང་དང་རིགས་མཐུན་གང་ལས་ལོག་པའི་ལོག་པ་ཐ་དད་དེ་ལ་བརྟེན་ནས་སོ། ། གཉིས་པ་དེ་དབང་པོའི་ཡུལ་མ་ཡིན་པའི་འཐད་པ་ནི་བཏགས་པའི་སྣ་ཚོགས་དེ་དག་ནི་རྟོག་མེད་ཀྱི་སེམས་ཀྱི་སྦྱོད་ཡུལ་མིན་ཏེ་དེ་ནི་སྣ་ཚོགས་མིན་པའི་ཆ་མེད་པའི་གཅིག་ཏུ་སྣང་བའི་ཕྱིར་དང་དོན་གྱི་ནུས་པ་ལ་ལྟོས་པས་ན་རེས་འགའ་བ་ཡིན་པའི་ཕྱིར་རོ།

། རྟོག་པ་ནི་རྣམ་པ་སྣ་ཚོགས་སུ་སྣང་བ་དང༌། རྒྱུ་དོན་གྱི་ནུས་པ་ལ་མི་ལྟོས་པའི་རྟོག་པ་དང་མངོན་སུམ་གཅིག་མ་ཡིན་ཏེ་རྒྱུ་དང་རྣམ་པ་གཉིས་ཀ་ཐ་དད་པའི་ཕྱིར་རོ་ཞེས་པའི་དོན་ཏོ། ། གཉིས་པ་ལ་གསུམ་སྟེ། མངོན་སུམ་དང་སྒྲ་རྟོག་ཡུལ་ཐ་དད་པའི་སྒྲུབ་བྱེད་དགོད་པ་དང༌། ཐ་མི་དད་པའི་སྒྲུ་བྱེད་དགག་པ་དང༌། སྒྲུབ་བྱེད་དེས་རིགས་ཅན་གཞན་ཡང་ཁེགས་པར་བསྟན་པའོ། ། དང་པོ་ལ་གཉིས་ལས། ། རྟགས་དགོད་པ་ནི། གལ་ཏེ་དཀར་པོ་ལ་སོགས་པ་བུམ་པ་ལ་སོགས་པ་ལ་ཡོད་པའི་ཕྱིར་དབང་པོས་ཀྱང་ཁ་དོག་བུམ་པ་ལ་སོགས་པའི་ཁྱད་པར་དུ་འཛིན་ནོ་ཞེ་ན། གལ་ཏེ་དཀར་སོགས་ཡོད་ཀྱང་དབང་པོའི་སྦྱོད་ཡུལ་གྱི་དཀར་སོགས་དེ་ནི་སྒྲས་མི་བརྗོད་ལ་སྒྲས་བརྗོད་པ་དེ་དབང་པོས་མི་འཛིན་ཏེ་ཤེས་པ་གཉིས་ཀྱི་སྣང་བའི་རང་བཞིན་ཐ་དད་པའི་ཕྱིར་རོ། དེ་དབང་པོ་ལ་དཀར་སོགས་སྣང་ཡང་དེ་ཆོས་དང་བུམ་བ་ཆོས་ཅན་ནམ་དབྱིབས་ལས་ཐ་དད་པའམ་མི་གསལ་བར་འཛིན་པ་མ་ཡིན་ལ་རྟོགས་པས་དེ་ལྟར་འཛིན་པ་ཡིན་ནོ། ། གཉིས་པ་དེ་ལ་རྩོད་པ་སྤང་བ་ནི། རྟོག་པ་ཡོད་མེད་ཀྱི་བློ་རྣམས་སྣང་བ་ཐ་དད་ཀྱང་དོན་དེ་ཡུལ་དཀར་པོ་གཅིག་ཉིད་ཡིན་ནོ། ། ཡུལ་གཅིག་ཀྱང་སྣང་བ་ཐ་དད་མི་འགལ་ཏེ། རྟེན་ཏེ་མངོན་སུམ་ནི་བདག་རྐྱེན་དབང་པོ་དང་རྟོག་པ་ནི་ཡིད་ལ་བརྟེན་ནས་སྐྱེས་པས་རྟེན་སྣ་ཚོགས་པའི་སྟོབས་ཀྱིས་སྣང་བ་ཐ་དད་པ་དེར་འགྱུར་བ་ཡིན་པའི་ཕྱིར་རོ། ། དཔེར་ན་མྀག་སེར་གྱི་ནད་ཡོད་མེད་ཀྱིས་དུང་ལ་སེར་པོ་དང་དཀར་པོར་མཐོང་བ་བཞིན་ནོ་ཞེ་ན། འོ་ན་ནི་རྣ་བ་དང་མིག་ལ་སོགས་བའི་སེམས་རྣམས་ཀྱང་ཐ་དད་དོན་ཅན་དེ་གང་ལས་ཟེར་ཀྱང་དོན་གཅིག་རྟེན་ལས་ཐ་དད་དུ་འགྱུར་ཅེས་དྲང་སྟེ་དབང་ཤེས་ལྔ་ལ་ཡུལ་ལྔ་ཐ་དད་དུ་སྣང་བ་ཡང་ཡུལ་གཅིག་དམིགས་ཀྱང་རྟེན་མིག་གི་དབང་པོ་ལ་སོགས་པ་ཐ་དད་པའི་སྒོ་ནས་སྣང་བ་ཐ་དད་པ་ཡིན་ནོ་ཞེས་མགོ་བསྒྲེའོ། ། མི་འདྲ་སྟེ་དབང་ཤེས་དང་རྟོག་པའི་ཡུལ་ནི་དཀར་པོ་ལྟ་བུ་ཅིག་ཡིན་ལ་དབང་ཤེས་ལྔའི་ཡུལ་ནི་གཟུགས་ལ་སོགས་པ་ཐ་དད་པའི་ཕྱིར་ཞེ་ན།

ཡུལ་ལྔ་ཡང་ཤེས་བྱ་ཉིད་དུ་གཅིག་བའི་ཕྱིར་རོ་ཞེས་བྱའོ། ། དེས་ན་རྟེན་ཐ་དད་ཀྱང་ཡུལ་གཅིག་འཛིན་ན་སྣང་བ་ཐ་དད་མི་འཐད་ཅེས་པ་ནི། སེམས་ཀྱི་རྟེན་ནི་ཞེས་པའི་ཚིགས་བཅད་གཅིག་གོ ། གཉིས་པ་ནི་གལ་ཏེ་མངོན་སུམ་དང་སྒྲ་རྟོག་ཡུལ་གཅིག་པ་ཡིན་ཏེ་སྔར་སྒྲས་བརྗོད་པ་དེ་ཕྱིས་མིག་གིས་མཐོང་བའི་ཚེ་ན་ངོ་ཤེས་པའི་ཕྱིར་རོ་ཞེ་ན། འོ་ན་ཕྱིས་མཐོང་དུ་མི་རུང་བའི་འདས་པ་ལ་སོགས་པ་ལ་སྒྲ་མི་འཇུག་པར་འགྱུར་རོ། ། འདོད་པར་མི་ནུས་ཞེས་སྟོན་པ་ནི་མཐོང་བ་རྟོགས་པ་ཞེས་པའི་ཚིགས་བཅད་གཅིག་གོ ། འོ་ན་དེ་ལྟ་བུ་འཇིག་རྟེན་ན་མཐོང་བ་དང་འགལ་ཞེ་ན། དེ་ནི་འཁྲུལ་བ་འབའ་ཞིག་ཡིན་ཏེ་དེ་མ་ཡིན་ལ་དེར་རློམ་པའི་ཕྱིར་རོ། ། གསུམ་པ་ལ་གཉིས་ལས། ། དང་པོ་ཁེགས་པའི་དོན་དངོས་ནི་བ་གླང་ལ་སོགས་པ་ཅེས་པ་སྟེ་རྗོད་པ་དང་རྣམ་རྟོག་རྗེས་སུ་འགྲོ་བའི་ཕྱིར་བ་གླང་ལ་སོགས་པ་ལ་རིགས་གཅིག་ཡོད་དོ་ཞེས་རྗཻས་སུ་དཔོག་པ་དེ་ཡང་སྒྲ་རྟོག་ཡུལ་ཐ་དད་དུ་སྒྲུབ་པའི་རིགས་པ་འདིས་སུན་ཕྱུང་བ་ཡིན་ཏེ་རྟགས་མ་ངེས་ཞེས་པའི་དོན་ཏོ། ། གཉིས་པ་དེ་ལ་རྩོད་པ་སྤང་བ་ནི། གལ་ཏེ་དུ་མ་ལ་སྤྱི་གཅིག་མེད་ན་གཅིག་ཏུ་འཛིན་པའི་སྒྲ་རྟོག་འཇུག་པ་འགལ་ལོ་ཞེ་ན། མི་འགལ་ཏེ་དུ་མ་རིགས་མི་མཐུན་པ་ལས་ལོག་པ་ལ་ཐོག་མ་མེད་པ་ནས་གཅིག་ཏུ་འཛིན་པ་གོམས་པའི་བག་ཆགས་སད་པ་ལ་སྐྱེས་པ་ཡིན་ནོ་ཞེས་སྟོན་པ་ནི་མཐོང་བ་ཐ་དད་ཅེས་པ་ལ་སོགས་པའོ། ། དབང་པོའི་མངོན་སུམ་བཤད་ཟིན་ཏོ། ། ད་ནི་གཉིས་པ་ཡིད་ཀྱི་མངོན་སུམ་བསྟན་པ་ལ་གསུམ་སྟེ། དེ་མི་འཐད་པའི་རྩོད་པ་དང༌། འཐད་པའི་ལན་དང༌། དེ་ལ་རྩོད་པ་སྤོང་བའོ། ། དང་པོ་ནི་སློབ་དཔོན་གྱིས། ཀུན་ལས་བཏུས་ ཡིད་ཀྱང་དོན་ལ་ཆགས་ལ་སོགས། །རང་རིག་རྣམ་པར་མི་རྟོག་པའོ། ། ཞེས་བཤད་པ་ལ་ཁ་ཅིག་ན་རེ་ཡིད་ཀྱི་དབང་པོས་སྔར་བཟུང་བའི་དོན་འཛིན་ནམ་མ་བཟུང་བ་འཛིན་བརྟག་གྲང༌། དང་པོ་ལྟར་ན་ཡིད་ཚད་མ་མ་ཡིན་པར་འགྱུར་ཏེ།

རྟོགས་ཟིན་ལ་འཇུག་པས་དྲན་པ་དང་ཁྱད་པར་མེད་པའི་ཕྱིར་རོ། ། གཉིས་པ་ལྟར་ན་ལོང་བ་དང་འོན་པ་ལ་སོགས་པས་ཀྱང་དོན་མཐོང་ཞིང་ཐོས་པ་ལ་སོགས་པར་འགྱུར་ཏེ་ཡིད་ཡོད་པའི་ཕྱིར་རོ་ཞེས་ཟེར་རོ། ། གཉིས་པ་ལ་གཉིས་ཏེ། ཐལ་བ་དང་པོའི་ལན་དང༌། གཉིས་པའི་ལན་བསྟན་པའོ། ། དང་པོ་ལ་གཉིས་ཏེ། ཡུལ་མི་གཅིག་པའི་འཐད་པ་དང༌། གཅིག་ན་ཧ་ཅང་ཐལ་བའོ། ། དང་པོ་ནི་གལ་ཏེ་བློ་གཉིས་དུས་མི་མཉམ་ན་དངོས་པོ་ཐམས་ཅད་སྐད་ཅིག་གཉིས་པར་མི་སྡོད་པ་ཉིད་ཀྱི་ཕྱིར་ཡིད་ཀྱི་མངོན་སུམ་སྐྱེས་པའི་ཚེ་དབང་པོའི་ཤེས་པ་ལ་དངོས་སུ་སྣང་བའི་གཟུང་དོན་དེ་འདས་པ་ཡིན་པར་འགྱུར་ལ། འདོད་ན་དབང་པོའི་གཟུང་དོན་དེ་ཕྱིས་སྐྱེས་པས་ཡིད་ཀྱི་མངོན་སུམ་གྱིས་མཐོང་བ་མ་ཡིན་པར་འགྱུར་རོ། ། ཡང་ན་དབང་པོའི་གཟུང་དོན་དེ་དབང་ཤེས་སྐྱེས་པའི་ཚེ་འདས་པར་འགྱུར་ཏེ་སྐད་ཅིག་མ་ཡིན་པའི་ཕྱིར་རོ། ། འདོད་ན་ཡིད་ཀྱི་མངོན་སུམ་གྱིས་བཟུང་བ་མིན་པར་འགྱུར་ཏེ་དེས་རྣམ་པ་མ་གཏད་པའི་ཕྱིར་རོ། ། བློ་དེ་གཉིས་དུས་མཉམ་ནའང་རྒྱུ་འབྲས་མ་ཡིན་པར་འགྱུར་རོ། ། གཉིས་པ་ནི་གལ་ཏེ་དབང་པོའི་གཟུང་ཡུལ་སྐད་ཅིག་མ་ཡིན་ན་ཡུལ་གཅིག་པ་མི་སྲིད་ཀྱང་གཟུང་དོན་དེ་ཡིད་ཀྱི་མངོན་སུམ་མ་སྐྱེས་པའི་བར་དུ་སྡོད་པའི་རྟག་པ་ཡིན་པའི་ཕྱིར་ཡུལ་གཅིག་པར་འགྱུར་རོ་ཞ་ན། འདི་དགག་པ་ལ་གསུམ་ལས། དང་པོ་མངོན་སུམ་གྱི་མཚན་ཉིད་མི་སྲིད་པར་ཐལ་བ་ནི་དབང་པོའི་ཡུལ་སྐད་ཅིག་མར་མི་འདོད་ན་ཡིད་ཀྱི་མངོན་སུམ་རྟོགས་ཟིན་ལ་འཇུག་པར་འགྱུར་ལ་འདོད་ན་ཡིད་ཀྱི་མངོན་སུམ་གྱི་མཚན་ཉིད་འདས་པ་ལ་འཇུག་པའི་རྟོག་བྲལ་ཡོད་དོ་ཞེས་པའམ་རྟོག་པ་དང་བཅས་ཀྱང་མངོན་སུམ་ཡིན་ནོ་ཞེས་པའི་མངོན་སུམ་གཞན་གྱི་མཚན་ཉིད་ལས་ཁྱད་པར་དང་བཅས་པ་བརྗོད་དགོས་པར་འགྱུར་རོ། ། གཉིས་པ་དེ་ཚད་མ་མ་ཡིན་པར་ཐལ་བ་ནི། སྔར་གྱི་དབང་ཤེས་དེས་ཡུལ་སྔོན་པོ་ལྟ་བུ་ལ་ངེས་ཤེས་མ་དྲངས་ན་དེ་ཐ་སྙད་པའི་ཚད་མ་མ་ཡིན་པར་འགྱུར་ཏེ་འཇུག་ལྡོག་གི་རྒྱུར་མི་རུང་བའི་ཕྱིར་རོ།

། ངེས་པ་དྲངས་ན་དེའི་འདུ་བྱེད་མ་བརྗོད་པ་ལའང་སྔོན་པོའོ་སྙམ་པའི་ངེས་ཤེས་འདྲེན་པ་དེ་ཚད་མར་མི་རུང་སྟེ་རྟོགས་ཟིན་ལ་འཇུག་པའི་ཕྱིར་བཅད་ཟིན་ལ་ཡང་གཅོད་པ་མི་སྲིད་པ་བཞིན་ནོ། ། ཞེས་པ་ནི་བྱ་བ་བསྒྲུབས་ཅན་ཞེས་པའི་ཚིགས་བཅད་གཅིག་གོ ། སྦྱོར་བ་ནི་གང་འབྲས་བུ་བསྒྲུབས་ཟིན་པའི་ཡུལ་ལ་ཁྱད་པར་ཅུང་ཟད་ཀྱང་མི་བྱེད་པ་དེ་དེའི་སྐྱེད་བྱེད་ཀྱི་སྒྲུབ་པར་བྱེད་པ་མ་ཡིན་ཏེ་ཤིང་བཅད་ཟིན་པའི་སྟ་རེ་ལྟ་བུའོ། ། ཡིད་ཀྱི་མངོན་སུམ་ཀྱང་སྔར་གྱི་དབང་ཤེས་གྱིས་ངེས་པ་བསྐྱེད་པའི་ཡུལ་ལ་ཕུལ་དུ་བྱུང་བའི་ཁྱད་པར་ཅུང་ཟད་ཀྱང་མི་བྱེད་དོ་ཞེས་བྱའོ། ། གསུམ་པ་བློ་གཉིས་དུས་གཅིག་ཏུ་སྐྱེ་བར་ཐལ་བ་ནི་གཟུང་དོན་རྟག་པའི་དངོས་པོ་དེ་ལས་སྐྱེ་བའི་ཕྱིར་དབང་པོ་དང་ཡིད་ཀྱི་བླཽ་ཐམས་ཅད་གཅིག་ཆར་འབྱུང་བར་འགྱུར་རོ།

 ། མ་ངེས་པ་མ་ཡིན་ཏེ་རྟག་པའི་ནུས་པ་ལ་རིག་པ་མེད་པའི་ཕྱིར་རོ། ། རྟག་པའང་རྐྱེན་ལ་ལྟོས་ནས་འབྲས་བུ་རིམས་ཀྱིས་སྐྱེད་དོ་ཞེ་ན། དེའང་མི་འཐད་པར་བསྟན་པ་ནི། གཞན་གྱིས་ཞེས་པའི་ཚིག་རྐང་གཉིས་སོ། ། གཉིས་པ་ཐལ་བ་གཉིས་པའི་ལན་ནི་དབང་པོའི་ཡུལ་རྟག་ན་སྐྱོན་དུ་མ་ཡོད་པ་དེའི་ཕྱིར་ཡིད་ཀྱི་མངོན་སུམ་ནི་དབང་ཤེས་ཀྱི་ཡུལ་ལས་རྫས་གཞན་པ་དེའི་དེ་མ་ཐག་ཏུ་སྐྱེས་པའི་སྐད་ཅིག་མའམ་ཁ་ཅིག་དེའི་རྒྱུན་ཡང་འཛིན་པར་འདོད་དོ། ། འོ་ན་དེ་ཉེར་ལེན་གང་ལས་བྱུང་ཞེ་ན། དབང་པོའི་རྣམ་པར་ཤེས་པ་ཞེས་པ་སྟེ་དེ་མ་ཐག་རྐྱེན་དབང་ཤེས་ཡིན་པས་ཕྱི་རོལ་གྱི་དོན་མཐོང་བ་ཡིན་གྱི་རང་དབང་དུ་མ་ཡིན་ནོ་ཞེས་པའི་དོན་ཏོ། ། དེས་ན་ཡིད་ཀྱི་དབང་པོའི་གཟུང་དོན་མཐོང་བ་དབང་པོ་ལ་ལྟོས་པ་དེའི་ཕྱིར་ཡུལ་གཞན་འཛིན་ཡང་ལོང་བ་ལ་སོགས་པས་མཐོང་བ་མིན་ནོ། ། གལ་ཏེ་བློ་འདི་གཉིས་དུས་གཅིག་ཏུ་འགྱུར་ན་གཞལ་བྱ་གཅིག་ལ་འཇལ་བྱེད་གཉིས་དོན་མེད་ལ། དབང་ཤེས་རྒྱུན་ཆད་པའི་ཚེ་འབྱུང་བའང་མི་འཐད་དེ་མིག་ལ་སོགས་པའི་བྱེད་པ་ཉམས་ན་གཟུགས་མཐོང་བ་ལ་སོགས་པ་མ་དམིགས་པའི་ཕྱིར་རོ་ཞེ་ན། རྒྱན་ལས། གོམས་ནས་མདུན་ན་གནས་པ་ལ། ། འདི་འོ་ཞེས་སོགས་ཤེས་པ་གང༌། ། མངོན་དུ་བྱེད་ཕྱིར་དེ་ལ་ ནི། ། ཡིད་ཀྱི་མངོན་སུམ་ཡིན་པར་འདོད། ། ཅེས་པ་མིག་ཤེས་ཀྱིས་གཟུགས་སྣང་བ་ཙམ་ཡིན་ལ། ། ཡིད་ནི་གོམས་པའི་སྟོབས་ཀྱིས་དེ་ལ་ངེས་པར་འཛིན་པ་ཡིན་ནོ་ཟེར་རོ། ། འོ་ན་རིམས་དང་གཅིག་ཅར་ཇི་ལྟར་སྐྱེ་ཞེ་ན། དེའང་རྒྱན་ལས། འོ་ན་དུས་གཅིག་ཏུ་རྣམ་པ་གཉིས་ཐོབ་པར་འགྱུར་རོ་ཞེ་ན། འདི་རྣམ་པ་གཉིས་པ་ཉིད་མ་ཡིན་ནམ། འོ་ན་གཅིག་ཏུ་ཞེན་པར་ཇི་ལྟར་འགྱུར་ཞེ་ན། རབ་རིབ་ཅན་གཉིས་ཀྱིས་ཟླ་བ་གཉིས་མ་མཐོང་བའི་ཚུལ་དུ་སྐྱོན་མེད་དོ་ཞེས་གསུངས་སོ། ། གསུམ་པ་རྩོད་པ་སྤང་བ་ལ་གསུམ་ལས། དང་པོ་ཡུལ་མ་ངེས་པའི་འཛིན་བར་ཐལ་བ་སྤང་བ་ནི། གལ་ཏེ་ཡིད་ཀྱི་དབང་པོས་མ་བཟུང་བའི་དོན་འཛིན་ན་བར་དུ་ཆོད་པ་དང་དུས་ཀྱི་བསྐལ་བ་ལ་སོགས་པའང་འཛིན་པར་འགྱུར་ཞེ་ན།

འོ་ན་དབང་ཤེས་འགའ་ཞིག་གིས་དུང་དཀར་པོར་འཛིན་ལ་འགའ་ཞིག་གིས་སེར་པོར་འཛིན་པའི་རྒྱུ་མཚན་ཅི་ཡིན། རྒྱུ་དབང་པོ་སྐྱོན་ཡོད་མེད་ལ་སོགས་པའི་ཁྱད་པར་ལས་ཡིན་ནོ་ཞེ་ན། འདིར་ཡང་དེ་མ་ཐག་པའི་རྐྱེན་དབང་ཤེས་དང་ཚོགས་པའི་དོན་དེས་རྣམ་པར་གཏད་པའི་ཕྱིར་དེ་ཁོ་ན་འཛིན་པ་ཡིན་ནོ་ཞེས་པ་ནི་རང་དོན་ཞེས་པ་སྟེ་རང་གི་དབང་པོའི་ཤེས་པའོ། ། དེའི་དོན་ནི་དབང་པོའི་གཟུང་ཡུལ་ལོ། ། དེའི་རྗེས་སུ་འགྲོ་བའི་དོན་ནི་དབང་པོའི་གཟུང་དོན་ཏེ་དེ་ལས་སྐྱེས་པའི་དོན་ཏེ་དེ་ལས་སྐྱེས་པའི་དོན་གྱི་སྐད་ཅིག་གཉིས་པ་ཁོ་ནའམ་འགའ་ཞིག་དེའི་རྒྱུན་ལའང་འདོད་པ་དེ་ཡིན་ནོ། ། དེ་ལྟ་བུ་ཡུལ་ལ་ལྟོས་པ་ཅན་གྱི་དབང་སྐྱེས་ཀྱི་བློ་དེ་མ་ཐག་པའི་རྒྱུ་ཡིན་པ་དེའི་ཕྱིར་ཡིད་ཀྱི་མངོན་སུམ་འདི་ཞེས་པ་ལ་སོགས་པའོ། ། གཉིས་པ་ཡུལ་དེ་དབང་པོའི་ལྷན་ཅིག་བྱེད་པར་མི་རུང་བའི་རྩོད་པ་སྤང་བ་ནི། ཡིད་ཀྱི་མངོན་སུམ་གྱི་གཟུང་དོན་དག་ནི་ཆོས་ཅན། ཇི་ལྟར་དབང་པོའོ་ཤེས་པ་དང་དུས་ལྷན་གཅིག་ཏུ་ཚོགས་ནས་གྲོགས་བྱེད་པའི་རྐྱེན་ཡིན་ཏེ་མ་ཡིན་པར་འགྱུར་རོ། ། དེ་ཅིའི་ཕྱིར་ཞེ་ན་དབང་ཤེས་དེ་དང་ཡུལ་གཉིས་དུས་མི་མཚུངས་པའི་ཕྱིར་རོ། ། དེའང་ཡིད་ཀྱི་མངོན་སུམ་གྱི་གཟུང་ཡུལ་ནི་རང་གི་ཡུལ་ཅན་གྱི་ཤེས་པ་ཡིད་ཀྱི་མངོན་སུམ་གྱི་དུས་ན་ཡོད་པའི་ཕྱིར་རོ་ཞེ་ན། ཡུལ་དང་ཤེས་པ་ནི་རྒྱུ་འབྲས་ཡིན་པས་དུས་གཅིག་ཏུ་མི་རུང་སྟེ་འདི་ལྟར་འབྲས་བུ་མེད་པའི་ཚེ་དུས་མཉམ་པར་མི་རུང་སྟེ་དེའི་ཚེ་རྒྱུའང་མེད་པས་ནུས་པ་མེད་པའི་ཕྱིར་རོ། ། འབྲས་བུ་གྲུབ་པའི་དུས་ཕྱིས་ཀྱང་དུས་མཉམ་པར་མི་རུང་སྟེ། དེའི་ཚེ་རྒྱུ་ཡོད་ཀྱང་འབྲས་བུ་ལ་ནུས་པ་ཉེ་བར་མི་སྦྱོར་པའི་ཕྱིར་རོ། ། དེས་ན་འབྲས་བུ་མ་གྲུབ་པའི་ཚེ་རྒྱུས་ཕན་འདོགས་མི་ནུས་ལ་གྲུབ་པའི་ཚེ་ཕན་གདགས་མི་དགོས་པའི་ཕྱིར་རྒྱུ་ཐམས་ཅད་འབྲས་བུའི་སྔར་ཡོད་ཡིན་ལ་དེའི་ཕྱིར་རང་གི་བློ་དང་རྒྱུ་གཟུང་དོན་གཉིས་ལྷན་ཅིག་འབྱུང་བ་མ་ཡིན་ནོ།

། གསུམ་པ་གཟུང་འཛིན་མ་ཡིན་པར་ཐལ་བའི་རྩོད་པ་སྤང་བ་ལ་གཉིས་ལས། དང་པོ་དངོས་ཀྱི་དོན་ནི། དུས་ཐ་དད་པས་ཞེས་པ་སྟེ་དུས་སྔ་ཕྱིའི་བློ་དོན་གཟུང་འཛིན་དུ་རུང་ན་ད་ལྟར་གྱི་བློ་འདིས་འདས་པའི་བུམ་པ་ཐུག་མེད་ཀྱང་འཛིན་པར་འགྱུར་རོ་ཞེ་ན། རིགས་པ་ཤེས་པ་ཞེས་པ་མན་ཆད་ལན་ཏེ་སླའོ། ། གཉིས་པ་དེ་དག་ལ་གཟུང་འཛིན་དུ་འཇོག་པའི་འཐད་པ་ནི་ཤེས་པ་སྐྱེད་པ་ལ་དབང་པོ་ལ་སོགས་པའི་རྒྱུ་དུ་མ་ཡོད་ནའང་འབྲས་བུ་ཤེས་པའི་རྣམ་པ་གང་ཞིག་རྒྱུ་ཁ་དོག་སྔོན་པོ་ལ་སོགས་པའི་རྗེས་སུ་བྱེད་ཅིང་སྐྱེ་བ་གང་ཡིན་པའི་ཤེས་པ་དེ་ནི་ཡུལ་སྔོན་པོ་དེ་ཡི་བློ་སྔོ་འཛིན་གྱི་ངོ་བོའམ་རྣམ་པ་དེ་བཞག་གོ་ཞེས་བརྗོད་པ་ཡིན་ལ་སྔོན་པོའི་རྣམ་པ་ཅན་གྱི་བློ་དེས་ཀྱང་སྔོན་པོ་བཟུང་ཞེས་བརྗོད་པ་ཡིན་ཏེ་འཇིག་རྟེན་ན་བུས་ཕའི་གཟུགས་བཟུང་ཞེས་གྲགས་པ་ཡིན་ནོ། ། ཡིད་ཀྱི་མངོན་སུམ་བཤད་ཟྀན་ཏོ། ། གསུམ་པ་རང་རིག་པའི་རང་བཞིན་བཤད་པ་ལ་གཉིས་ཏེ། རང་རིག་རྟོག་བྲལ་དུ་སྒྲུབ་པ་དང༌། རང་རིག་ཉིད་མི་འཐད་པའི་རྩོད་པ་སྤང་བའོ། ། དང་པོ་ནི་སེམས་དང་སེམས་ལས་བྱུང་བ་ཐམས་ཅད་རང་རིག་པའི་བདག་ཉིད་ཡིན་ཏེ་རང་གི་ངོ་བོ་ཉམས་སུ་མྱོངབའི་ཕྱིར་རོ། ། གལ་ཏེ་རྟོག་པའི་ཤེས་པ་ནི་མངོན་སུམ་དུ་མི་འཐད་དེ། རྟོག་པ་ཡིན་ན་མངོན་སུམ་དུ་འགལ་མངོན་སུམ་ཡིན་ནའང་རྟོག་པར་འགལ་བའི་ཕྱིར་རོ་ཞེ་ན། ཀུན་ལས་བཏུས་ལས་རྟོག་པའང་རང་རིག་ཉིད་དུ་འདོད། ། དོན་ལ་མ་ཡིན་དེ་རྟོག་ཕྱིར། ། ཞེས་པ་ལྟར་ཡིན་པས་སྐྱོན་མེད་དོ། ། དེས་ན་རང་རིག་རྟོག་བྲལ་དུ་བསྒྲུབ་པའི་རྟགས་དགོད་པ་ནི་འོག་ཏུ་དེ་དག་ཅེས་པའི་རྐང་པ་གཉིས་ཀྱི་དོན་ནི་བློ་གང་ཞིག་ཡུལ་གང་གི་བརྡ་མི་འཛིན་པ་དེ་ནི་ཡུལ་དེ་ལ་རྣམ་པར་རྟོག་པ་མ་ཡིན་ཏེ་དྲི་ལ་མིག་གོ་བློ་ལྟ་བུའོ། ། རང་རིག་པའང་བདེ་སོགས་ཀྱི་བརྡ་འཛིན་པ་མ་ཡིན་ཞེས་པའོ། ། འདི་ཅིས་གྲུབ་ཅེ་ན་བདེ་སོགས་བརྡ་ཡུལ་ཡིན་པ་བཀག་པའི་འགྲུབ་སྟེ།

འདི་ལྟར་བདེ་སོགས་ཀྱི་བདག་ཉིད་ནི་བརྡ་ཡི་ཡུལ་མ་ཡིན་ཏེ་བདེ་སོགས་ལ་བློ་གང་གིས་ཀྱང་བརྡ་བྱེད་པར་མི་ནུས་པ་མ་ཡིན་པའི་ཕྱིར་རོ། ། བདེ་སོགས་རང་མཚན་ལ་རྟོག་པའི་བརྡ་བྱ་བར་མི་ནུས་ཏེ་དེ་དེའི་ཡུལ་མ་ཡིན་པའི་ཕྱིར་རོ། ། ཡུལ་ཡིན་ན་དབང་པོ་མེད་ཀྱང་གཟུགས་སོགས་ལ་དམིགས་པའི་བདེ་སོགས་སྐྱེ་བར་ཐལ་བའི་ཕྱིར་རོ། ། རྟོག་མེད་རང་རིག་གིས་ཀྱང་དུས་གསུམ་གྱི་བདེ་སོགས་ལ་བརྡ་བྱ་བར་མི་ནུས་ཏེ་འདས་པ་དང་མ་སྐྱེས་པ་ནི་རང་རིག་ད་ལྟར་བའི་ཡུལ་མ་ཡིན་བདེ་སོགས་ད་ལྟར་བ་ལ་བརྡ་མི་ནུས་ཏེ་བརྡ་བྱེད་པ་ལ་བརྡའི་ཡུལ་མཐོང་བ་དང་བརྡ་བརྗོད་པར་འདོད་པ་དང་བརྡ་འདོགས་པ་སྟེ། ཇི་ལྟར་མྱུང་ཡང་སྐད་ཅིག་གསུམ་དགོས་ལ་བདེ་སོགས་དང་རང་རིག་གཉིས་སྐད་ཅིག་གཉིས་པར་མི་སྡོད་པའི་ཕྱིར་དང༌། བདེ་སོགས་དང་རང་རིག་ལ་ཐ་དད་དུ་སྣང་བ་ཡང་མེད་པའི་ཕྱིར་རོ། ། གཞན་ཡང་བདེ་སོགས་བརྡའི་ཡུལ་མ་ཡིན་ཏེ་བརྡ་བཏགས་པ་ལ་དགོས་པ་མེད་པའི་ཕྱིར་རོ། ། དེ་ཡང་གཞན་མི་རྟེན་ཞེས་པ་ཐ་སྙད་ཀྱི་ཚེ་ཡུལ་དུས་གཞན་དུ་རྗེས་སུ་འགྲོ་བ་ལ་མི་རྟེན་པའི་ཕྱིར་རོ་ཞེས་པའོ། ། གཉིས་པ་ལ་གཉིས་ཏེ། བྱེ་བྲག་པ་ནང་གི་དོན་བེམ་པོར་འདོད་པ་དགག་པ་དང༌། གྲངས་ཅན་ཕྱིའི་དོན་བེམ་པོར་འདོད་པ་དགག་པའོ། ། དང་པོ་ལ་གཉིས་ལས། དང་པོ་འདོད་པ་བརྗོད་པ་ནི་བྱེ་བྲག་པ་ན་རེ། བདེ་སོགས་དེ་དག་རང་གི་ངོ་བོ་ཇི་ལྟར་རིག་སྟེ་གཟུགས་ལ་སོགས་པ་ཡུལ་གཞན་གྱིའང་རིག་བྱེད་མ་ཡིན་པའི་ཕྱིར་རོ། ། དེའང་ནང་གི་བེམ་པོ་ཡིན་པའི་ཕྱིར་རོ་ཞེས་སོ། ། ཡང་ན་ཡུལ་གཞན་གྱི་རིག་བྱེད་དུ་འདོད་པའི་རྣམ་ཤེས་ཀྱང་རང་གི་རིག་བྱེད་མིན་ན་གཞན་གྱི་རིག་བྱེད་མ་ཡིན་པའི་བདེ་སོགས་དེ་དག་གིས་རང་གི་ངོ་བོ་ཇི་ལྟར་རིག་ཅེས་སྦྱར་རོ། ། འོ་ན་བདེ་སོགས་མྱོང་བ་འདི་ལྟར་ཡིན་ཞེ་ན་དོན་གཅིག་ཅེས་པ་སྟེ་གཞན་དག་ཀྱང་ནི་འདིར་བདག་ཉིད། ། འདོད་དང་སྡང་སོགས་ཡོན་ཏན་ཅན།

། རྟེན་དང་ཀུན་འཇུག་ཟ་བྱེད་པོ། ། རང་ཉིད་བེམ་པོའི་དངོས་པོར་འདོད། ། ཅེས་པས་བདག་དེ་ལ་ཤེས་པ་བདེ་སྡུག་ཆོས་དང་ཆོས་མ་ཡིན། ། འདུ་བྱེད་པ་དང་འབད་ཤུགས་རྩོལ་བའོ། ། ཞེས་པ་ལ་སོགས་པའི་ཡོན་ཏན་དུ་མ་རྟེན་པར་འདོད་པས་བདེ་སོགས་ནི་རིག་བྱེད་མ་ཡིན་གྱི་བདག་ལ་ཡོད་པའི་རྣམ་ཤེས་ཀྱིས་རིག་པར་བྱ་བའི་ཡུལ་ཡིན་ནོ་ཞེས་ཟེར་རོ། ། འོ་ན་མིག་གིས་བུམ་པ་མཐོང་བ་ལྟར་གཞན་རིག་ཏུ་འགྱུར་རོ་ཞེ་ན། མི་འགྱུར་ཏེ་བདག་བེམ་པོའི་དོན་གཅིག་ལ་བརྟེན་པའི་རྣམ་ཤེས་ཀྱིས་བདག་ལ་བརྟེན་པའི་བདེ་སོགས་རིག་པར་བྱ་བ་ཡིན་པའི་ཕྱིར་རོ་ཞེས་ཟེར་རོ། གཉིས་པ་འདི་དགག་པ་ལ་གཉིས་ཏེ། བདེ་སོགས་རང་རིག་ཏུ་བསྒྲུབ་པ་དང༌། དེས་དོན་ཡང་མྱོང་བར་བསྒྲུབ་པའོ། ། དང་པོ་ལ་གཉིས་ཏེ། བདེ་སོགས་ཤེས་པར་བསྒྲུབ་པ་དང༌། དེ་བློ་གཞན་གྱིས་མྱོང་བར་འདོད་པ་དགག་པའོ། ། དང་པོ་ལ་གསུམ་སྟེ། དང་པོ་ཁྱབ་པ་ནི་དེ་དང་དེ་མིན་ཞེས་པ་སྟེ། དངོས་པོ་རིགས་འདྲ་བ་དང་མི་འདྲ་བ་སྣ་ཚོགས་འདི་ཅི་ལས་བྱུང་ཞེས་བརྟག་ན། རྒྱུ་མེད་ལས་བྱུང་བར་མི་རིགས་ཏེ་དེ་ལ་ཡུལ་དང་དུས་དང་རང་བཞིན་སོ་སོར་ངེས་པ་མི་འཐད་པའི་ཕྱིར་རོ། ། རྒྱུ་ཡོད་པ་ལའང་རྒྱུ་འདྲ་བ་ཁོ་ནའམ་མི་འདྲ་བ་ཁོ་ན་ལས་ཀྱང་བྱུང་བར་མི་འཐད་དེ་འབྲས་བུ་སྣ་ཚོགས་སུ་མཐོང་བའི་ཕྱིར་རོ། ། དེས་ན་རྒྱུ་འདྲ་བ་ལས་སྐྱེས་པའི་འབྲས་བུ་རྣམས་འདྲ་བར་འོང་ལ་མི་འདྲ་བ་ལས་སྐྱེས་པའི་འབྲས་བུ་རྣམས་མི་འདྲ་བར་འབྱུང་བ་ནི་དངོས་པོའི་གནས་ལུགས་ཡིན་ནོ་ཞེས་པའི་དོན་ཏོ། ། གཉིས་པ་རྟགས་དགོད་པ་ནི་རྣམས་ཤེས་རྒྱུ་ལས་ཞེས་པའི་ཚིག་རྐང་གཉིས་ཀྱི་དོན་ནི། གང་དག་གང་རྒྱུ་ཐ་དད་མེད་པ་ལས་སྐྱེས་པ་དེ་དེ་ལས་ཐ་དད་མེད་པར་འགྱུར་ཏེ་རྒྱུ་མཚུངས་པ་ལས་སྐྱེས་པའི་མེ་གཉིས་ལྟ་བུའོ། ། བདེ་སོགས་ཀྱང་རྣམ་ཤེས་དང་རྒྱུ་ཐ་དད་མེད་པ་ལས་སྐྱེས་པ་ཡིན་ནོ་ཞེས་པའོ། ། གསུམ་པ་དེའི་ཕྱོགས་ཆོས་བསྒྲུབ་པ་ལ་གསུམ་སྟེ།

གཉིས་ཀ་རྐྱེན་གསུམ་ལས་སྐྱེ་བར་བསྟན་པ་དང༌། རྒྱུ་གཞན་ལས་སྐྱེ་བ་དགག་པ་དང༌། ཧ་ཅང་ཐལ་བ་སྤང་བའོ། ། དང་པོ་ནི་དོན་བཅས་ཞེས་པ་ལ་སོགས་པ་སྟེ་གཟུགས་ལ་སོགས་པའི་ཡུལ་ལ་དམིགས་ནས་སྐྱེ་བའི་བདེ་བ་ནི་མིག་ལ་སོགས་པའི་དབང་པོ་དང་ཡིད་འཕྲོག་ནུས་པའི་གཟུགས་ལ་སོགས་པ་དང༌། མྱ་ངན་དང་རྫས་ལ་སོགས་པས་མཉམས་པའི་ཡིད་ཡོད་ན་སྐྱེ་བར་མཐོང་བའི་ཕྱིར་རོ་ཞེས་པའོ། ། དེ་བཞིན་དུ་སྡུག་བསྔལ་ལ་སོགས་པ་ལ་ཡང་སྦྱར་རོ། ། ཡིད་ཀྱི་རྣམ་པར་ཤེས་པའང་བདེ་སོགས་དང་མཚུངས་པ་ཡིན་ཏེ་རྐྱེན་གསུམ་ཚང་བ་ཙམ་གྱིས་སྐྱེ་བ་མཐོང་བའི་ཕྱིར་རོ་ཞེས་པའོ། ། གཉིས་པ་ནི་བདེ་སོགས་དང་རྣམ་ཤེས་རྒྱུ་མཚུངས་པར་མ་གྲུབ་སྟེ། བདེ་སོགས་ནི་ཆོས་དང་ཆོས་མ་ཡིན་པ་ལས་སྐྱེ་བར་ཆད་ལྟ་བ་མིན་པའི་གྲུབ་མཐའ་ཐམས་ཅད་འདོད་པའི་ཕྱིར་རོ། ། དེས་ན་ལས་ལས་བདེ་སོགས་བེམ་པོར་སྐྱེ་བ་ཡིན་གྱི་རྣམ་ཤེས་སྐྱེ་བ་ལ་ལས་རྒྱུར་དགོས་པ་མེད་དོ། ། ཡང་རྣམ་ཤེས་ནི་འདུ་བྱེད་པ་ཞེས་བྱ་བ་ཤེས་པ་སྔ་མ་གོམས་པ་ལས་རིག་པར་སྐྱེ་ལ་བདེ་སོགས་ལ་དེ་མེད་དོ་ཅེ་ན། གཞན་ལས་མིན་ཞེས་པ་དེ་དག་སྐྱེ་བ་ལ་ལས་དང་འདུ་བྱེད་རྒྱུར་མི་དགོས་ཏེ་རྐྱེན་གསུམ་པོ་དེ་ལས་བདེ་སོགས་དང་བློ་གཉིས་ཀ་སྐྱེ་བར་གྲུབ་པའི་ཕྱིར་རོ། ། དེ་ཅིའི་ཕྱིར་ཞེ་ན་རྐྱེན་གསུམ་དེ་དག་མེད་ན་འགའ་ཞིག་ལ་བདེ་སོགས་དང་བློ་གཉིས་ཀ་མི་སྐྱེ་ལ་ཡོད་ན་དེ་དག་སྐྱེ་བར་མཐོང་བ་དེའི་ཕྱིར་རོ། ། རྐྱེན་གསུམ་ལས་སྐྱེའང་གཞན་རྒྱུར་རྟོག་ན་མགལ་དུམ་ལ་སོགས་པའང་བདེ་སོགས་ཀྱི་རྒྱུར་ཧ་ཅང་ཐལ་བར་འགྱུར་རོ། ། འོ་ན་བདེ་སྡུག་ལས་ཀྱི་རྗེས་སུ་བྱེད་པར་གསུངས་པ་ཇི་ལྟར་ཡིན་ཞེ་ན་དེས་བདེ་སྡུག་གི་རྒྱུ་བསྡོད་པར་བྱེད་པ་ལ་དགོངས་པ་ཡིན་ཏེ། ཆོས་མིན་ཉིད་ཀྱིས་མྱ་ངན་ལ། ། སོགས་པའི་ཚོགས་ཀྱིས་བསྒྲུབས་པ་ན། ། དེ་ལས་སྡུག་བསྔལ་སྐྱེ་འགྱུར་གྱི། ། ཆོས་མིན་ལས་ནི་སྡུག་བསྔལ་མིན། ། ཞེས་པ་ལྟརརོ།

ཡང་ན་དེ་དག་རྒྱུར་དགོས་ཀྱང་བདེ་སོགས་བེམ་པོར་མི་འགྱུར་ཏེ་ལས་ཀྱང་འདུ་བྱེད་སེམས་པ་ཡིན་པའི་ཕྱིར་དང༌། བདེ་སོགས་ལའང་ཤེས་པ་སྡ་མ་གོམས་པ་སྔོན་དུ་འགྲོ་དགོས་པའི་ཕྱིར་རོ། ། གསུམ་པ་ནི། འོ་ན་སེམས་དང་སེམས་བྱུང་དང་བདེ་སྡུག་དང་ཆགས་སྡང་ལ་སོགས་པའང་ཐ་དད་མེད་པར་འགྱུར་ཏེ་རྒྱུ་འདྲ་བ་ལས་སྐྱེས་པའི་ཕྱིར་རོ་ཞེ་ན། རྐྱེན་གསུམ་པོ་དེ་དག་གི་ནང་གི་ཁྱད་པར་ཡུལ་སྡུག་མི་སྡུག་དང་དབང་པོ་གསལ་མི་གསལ་དང་ཡིད་ལ་བྱེད་བ་གོམས་མ་གོམས་ལ་སོགས་པ་ལས་བདེ་བ་དང་སྡུག་བསྔལ་དང་རྣམ་ཤེས་ལ་སོགས་པ་ཐ་དད་དུ་སྐྱེ་བ་ཡིན་ནོ། ། དཔེར་ན་ཡིད་ཀྱི་བློ་དེ་ཉིད་གྱི་གོམས་པ་ཤས་ཆེ་ཆུང་ལས་ཐོས་པ་ལ་སོགས་པའི་དོན་གསལ་བ་དང་མི་གསལ་བ་དང་ཐེ་ཚོམ་དུ་སྐྱེ་བ་ལྟ་བུའམ། འོ་མས་སྤངས་པ་དང་མ་སྤངས་བའི་ཁྱད་པར་ལས་སྐྱུ་རུ་རའི་རོ་ཐ་དད་དུ་འབྱུང་ཡང་རིགས་མི་མཐུན་པར་མི་སྐྱེ་བ་བཞིན་ནོ། ། གཉིས་པ་དེ་བློ་གཞན་གྱིས་མྱོང་བར་འདོད་པ་དགག་པ་ལ་གཉིས་ཏེ། བློ་རིམ་གྱིས་འཇུག་པའི་ཕྱོགས་ལ་གཞན་གྱིས་མྱོང་བ་མི་འཐད་པ་དང༌། གཅིག་ཆར་འཇུག་པའི་ཕྱོགས་ལ་གཞན་གྱིས་མྱོང་བ་མི་འཐད་པའོ། ། དང་པོ་ལ་གསུམ་སྟེ། བདེ་སོགས་དང་ལྷན་གཅིག་སྐྱེས་པའི་དབང་ཤེས་ཀྱིས་མྱོང་བ་མི་འཐད་པ་དང༌། ། ཕྱིས་སྐྱེས་པའི་ཡིད་ཀྱིས་མྱོང་བ་མི་འཐད་པ་དང༌། དེའི་ལན་དགག་པའོ། ། དང་པོ་ནི་གལ་ཏེ་བདེ་སོགས་ལ་རང་རིག་མེད་ན་དེ་དག་ཉམས་སུ་མྱོང་བས་སྐྱེས་བུ་ལ་ཕན་གནོད་མེད་པར་འགྱུར་རོ། ། གལ་ཏེ་དོན་གཅིག་ལ་འདུ་བའི་རྣམ་ཤེས་ཀྱིས་རིག་པས་ཕན་གནོད་ཡོད་དོ་ཞེ་ན། འོ་ན་དུས་གཅིག་ཏུ་སྐྱེས་པའི་དབང་ཤེས་ཀྱིས་རིག་གམ་གཞན་གྱིས་རིག་དང་པོ་ལྟར་ན་དོན་གང་ཉེ་བས་ཞེས་པས་བློ་དང་བདེ་སོགས་གཉིས་ཀ་ཡུལ་ལས་སྐྱེས་ནས་དེ་ནས་བློས་རང་གི་ཡུལ་བོར་ཏེ་བདེ་སོགས་འཛིན་པ་མི་རིགས་ཅེས་སྟོན་པ་སྟེ་བདེ་སོགས་ཀྱི་རྣམ་པ་མ་གཏད་པས་དེ་མི་འཛིན་པར་འགྱུར་ལ་ཡུལ་གྱི་རྣམ་པ་གཏད་པས་འཛིན་པར་འགྱུར་རོ།

། དེ་ལྟ་མ་ཡིན་ན་ཧ་ཅང་ཐལ་བར་འགྱུར་རོ། ། གཉིས་པ་ནི་ལྷན་ཅིག་ཏུ་སྐྱེས་པའི་དབང་ཤེས་ཀྱིས་བདེ་སོགས་མྱོང་བ་མ་ཡིན་གྱི་ཕྱིས་སྐྱེས་པའི་ཡིད་ཤེས་གཅིག་གིས་ཡུལ་དང་བདེ་སོགས་གཉིས་རིམ་གྱིས་འཛིན་པ་ཡིན་ཏེ་བློ་གཅིག་ཆར་མི་སྐྱེས་པའི་ཕྱིར་རོ་ཞེ་ན། འོ་ན་བདེ་སོགས་མྱོང་བའི་བློ་དེ་བར་ཆད་མེད་པར་སྣང་བར་མི་འགྱུར་ཏེ་ཡུལ་འཛིན་པས་བར་དུ་ཆོད་པའི་ཕྱིར་རོ། ། དེ་བཞིན་དུ་ཡུལ་འཛིན་པའི་བར་མ་ཆད་པར་སྣང་བར་མི་འགྱུར་ཏེ་བདེ་སོགས་འཛིན་པས་བར་དུ་ཆོད་པའི་ཕྱིར་རོ། ། གལ་ཏེ་བདེ་སོགས་མྱོང་བ་འཇུག་བ་མགྱོགས་པའི་ཕྱིར་དེ་བར་མ་ཆད་པར་སྣང་ངོ་ཞེ་ན། འོ་ན་མགྱོགས་པ་དེ་ཡུལ་མྱོང་བ་ལ་ཡང་མཚུངས་པའི་ཕྱིར་བདེ་སོགས་མྱོང་བའི་སྣང་བ་མེད་པར་ཡུལ་མྱོང་བའི་ཤེས་པ་བར་མ་ཆད་པར་སྣང་བ་ཅིས་མ་ཡིན། གལ་ཏེ་གཉིས་ཀ་བར་མ་ཆད་བར་སྣང་ན་དུས་གཅིག་ཏུ་འཛིན་པར་འགྱུར་རོ། ། གསུམ་པ་ལ་བཞི་སྟེ། དབང་ཤེས་གཅིག་གིས་གཉིས་ཀ་རིམ་གྱིས་འཛིན་པ་མི་འཐད་པ་དང༌།

 གཅིག་ཅར་འཛིན་པ་མི་འཐད་པ་དང༌། བདེ་སོགས་རྐྱང་བ་འཛིན་པ་མི་འཐད་པ་དང༌། དོན་རྐྱང་བ་འཛིན་པ་མི་འཐད་པའོ། ། དང་པོ་ནི། དབང་ཤེས་གཅིག་གིས་དོན་དང་བདེ་སོགས་གཉིས་ཀ་གཅིག་ཆར་འཛིན་པས་ཡུལ་བོར་ནས་བདེ་སོགས་རྐྱང་པ་འཛིན་པའི་ཉེས་པ་དང༌། རིམ་གྱིས་འཛིན་ན་བར་ཆད་པ་སྣང་བར་ཐལ་བའི་ཉེས་པ་གཉིས་ཀ་མེད་དོ་ཞེ་ན། འདིའི་ལན་ལ་གསུམ་སྟེ། དབང་ཤེས་ཡུལ་ངེས་པར་བསྟན་པ་དང༌། བདེ་སོགས་དང་ལྡོག་པ་མེད་པ་དང༌། དེའི་ལན་དགག་པའོ། ། དང་པོ་ནི་དབང་ཤེས་གཅིག་གིས་ཡུལ་དང་བདེ་སོགས་གཉིས་གཅིག་ཅར་ཤེས་པ་འམ་འཐད་པ་མིན་ཏེ་དབང་པོ་ལས་སྐྱེས་པས་སེམས་རྣམས་ནི་གཟུགས་ལ་སོགས་པའི་ཡུལ་སོ་སོར་ངེས་པ་ལ་འཇུག་པའི་ཕྱིར་རོ། ། ཡུལ་ཐམས་ཅད་ལ་དབང་པོ་ཐམས་ཅད་འཇུག་ན་དབང་པོ་དུ་མ་དོན་མེད་དུ་འགྱུར་རོ། ། མ་ངེས་པ་འང་མ་ཡིན་ཏེ་བདེ་སོགས་ནི་ཆོས་ཀྱི་སྐྱེ་མཆེད་ཡིན་པས་ཡིད་ཀྱི་ཡུལ་ཡིན་པའི་ཕྱིར་རོ། ། གཉིས་པ་ནི་བདེ་སོགས་བློའི་རྒྱུ་མ་ཡིན་ཏེ་བློ་སྐྱེད་པ་ལ་བདེ་སོགས་དེའི་ནུས་པ་གྲུབ་པ་མེད་པའི་ཕྱིར་རོ། ། དེ་ཉིད་ཀྱང་བདེ་སོགས་མེད་ཀྱང་རྐྱེན་གཞན་ཚང་བའི་ཚེ་གཟུགས་ལ་སོགས་པའི་དོན་ཡོད་པ་ཙམ་དབང་པོའི་བློ་སྐྱེ་བ་མཐོང་བའི་ཕྱིར་རོ། ། གསུམ་པ་ནི་མིག་ལ་ཁ་དོག་སྣ་ཚོགས་སྣང་བའི་ཚེ་དཀར་པོ་སྤངས་ཀྱང་ཁ་དོག་གཞན་འཛིན་པའི་ཤེས་པ་སྐྱེ་བ་མཐོང་ངོ། ། དེ་ཙམ་གྱིས་དཀར་པོ་དབང་པོའི་ཡུལ་མ་ཡིན་པར་མི་འགྲུབ་པ་བཞིན་དུ་ཡུལ་དང་བདེ་སོགས་ཀྱང་དེ་ལྟར་ཡིན་ཏེ་ཡུལ་དང་བདེ་སོགས་གཉིས་ཚོགས་པས་ཀྱང་དབང་ཤེས་སྐྱེད་ལ་སོ་སོའི་ཀྱང་དབང་ཤེས་སྐྱེས་ནུས་པས་བདེ་སོགས་དང་དབང་ཤེས་ལྡོག་པ་མེད་པ་མ་གྲུབ་བོ་ཞེ་ན། འོ་ན་སྔོན་པོ་ལ་སོགས་པ་རྐྱང་པ་དབང་ཤེས་ཀྱིས་འཛིན་པ་བཞིན་དུ་ཡུལ་མེད་པའི་བདེ་སོགས་འབའ་ཞིག་ཀྱང་དབང་པོས་འཛིན་པར་འགྱུར་རོ། ། འདོད་པར་མི་ནུས་ཏེ་བདེ་སོགས་དེའི་རྒྱུ་གཟུགས་མཛེས་པ་དང་རོ་ཞིམ་པ་ལ་སོགས་པའི་དོན་མ་བཟུང་བར་བདེ་སོགས་དེ་མྱོང་བར་མི་རིག་པའི་ཕྱིར་རོ།

། གལ་ཏེ་མྱོང་ན་གཟུགས་ལ་སོགས་པའི་བདེ་བ་འདོད་པས་འདོད་ཡོན་ལ་མི་རྒྱུ་པར་ཡང་འགྱུར་རོ། ། གཞན་ཡང་བདེ་སོགས་དབང་ཤེས་ཀྱི་རྒྱུ་མ་ཡིན་ཏེ་དེ་གཉིས་དུས་གཅིག་ཏུ་སྐྱེ་བའི་ཕྱིར་རོ། ། གཉིས་པ་དེ་གཉིས་གཅིག་ཆར་འཛིན་པ་མི་འཐད་པ་ནི། གལ་ཏེ་བདེ་སོགས་རྐྱང་པ་དབང་པོས་མི་འཛིན་ཡང་གཟུགས་ལ་སོགས་པའི་དོན་དང་དུས་ལྷན་གཅིག་ཚོགས་པའི་བདེ་སོགས་ཉིད་དབང་པོས་འཛིན་པ་ཡིན་ནོ་ཞེ་ན། དེ་ལ་འང་བདེ་སོགས་ཀྱི་ནུས་པ་ཅིའང་མེད་དོ། ། དེ་གང་གི་ཕྱིར་ཞེ་ན་བདེ་སོགས་དེས་བསྐྱེད་པའི་དབང་པོའི་བློ་རྒོལ་བ་གཉིས་ཀ་མི་འདོད་པའི་ཕྱིར་རོ། ། གསུམ་པ་བདེ་སོགས་རྐྱང་པ་འཛིན་པ་མི་འཐད་པ་ནི། གལ་ཏེ་དོན་ལ་གཏན་ནས་ལྟོས་པ་མེད་པར་བདེ་བ་ལ་སོགས་པ་འབའ་ཞིག་མིག་སོགས་ཀྱི་དབང་ཤེས་རྣམས་ཀྱིས་མྱོང་བར་འདོད་ན་གཟུགས་དང་སྒྲ་དང་དྲི་དང་རོ་ལ་སོགས་པ་ཡིད་དུ་འོང་བ་དང་མི་འོང་བའི་ཁྱད་པར་རྣམས་བུད་མེད་དང་སྐྱེས་པ་ལ་སོགས་པས་རང་གི་བདེ་སྡུག་སྒྲུབ་པའི་རྒྱུར་ནམ་ཡང་མིག་ལ་སོགས་པས་འཛིན་པར་མི་འགྱུར་ཏེ་བདེ་སྡུག་གི་རྒྱུ་དེ་ལས་གཞན་ཡོད་པར་ཤེས་པའི་ཕྱིར་རོ། ། མ་ངེས་པའང་མ་ཡིན་ཏེ་རང་གི་ནང་ན་བདེ་སྡུག་སྐྱེད་པའི་ཡན་ལག་སྟེ་རྒྱུ་ནུས་པ་དང་ལྡན་པའི་དོན་ཡོད་པར་ཤེས་ནས་ཕྱི་རོལ་གྱི་བུད་མེད་ཀྱི་གཟུགས་ལ་སོགས་པ་བདེ་སྡུག་གི་རྒྱུ་མཐོང་བ་སྟེ་འཛིན་བར་མི་འགྱུར་བས་ཁྱབ་པའི་ཕྱིར་རོ། ། བཞི་བ་དོན་རྐྱང་པ་འཛིན་པ་མི་འཐད་པ་ནི། དབང་ཤེས་ཀྱིས་གཟུགས་ལ་སོགས་པའི་དོན་རྐྱང་བ་འཛིན་ན་དབང་པོ་དང་དོན་དང་ཡིད་ཕྲད་པ་དེ་ལས་ཡུལ་འཛིན་པའི་ཤེས་པ་སྐྱེ་བའི་ཕྱིར་བདེ་སོགས་མྱོང་བའི་ཤེས་པ་མི་སྐྱེ་བར་འགྱུར་རོ། ། དེ་ཅིའི་ཕྱིར་ཞེ་ན། ཤེས་པ་དུ་མ་དུས་གཅིག་དུ་མི་སྐྱེ་བར་འདོད་པའི་ཕྱིར་དང༌། ཡིད་གཅིག་ལས་མེད་པས་དེས་གཟུགས་ལ་སོགས་པ་འཛིན་པའི་ཕྱིར་རོ། ། གཉིས་པ་བློ་གཅིག་ཅར་འཇུག་བའི་ཕྱོགས་ལ་གཞན་གྱིས་མྱོང་བ་མི་འཐད་པ་ལ་གཉིས་ལས།

དང་པོ་འདོད་པ་བརྗོད་པ་ནི། བློ་དུ་མ་དུས་གཅིག་ཏུ་སྐྱེ་བས་གཟུགས་སོགས་དང་བདེ་སོགས་དུས་གཅིག་ཏུ་མྱོང་བ་སྲིད་པ་ཡིན་ཏེ་འདི་ལྟར་གཟུགས་ལ་སོགས་པའི་ཡུལ་དེ་ཡོད་པ་ལས་དབང་པོའི་བློ་སྐྱེ་བས་དེས་ཡུལ་རིག་བར་བྱེད་ལ་བདེ་སོགས་དེ་ཡོད་པ་ལས་ཡིད་ཀྱི་རྣམ་པར་ཤེས་པའི་བློ་སྐྱེ་བས་དེས་བདེ་བ་ལ་སོགས་པ་རིག་པར་བྱེད་པ་ཡིན་ནོ་ཞེ་ན། གཉིས་པ་འདི་དགག་པ་ལ་གཉིས་ལས། དང་པོ་ཧ་ཅང་ཐལ་བ་ནི། ཡུལ་གཉིས་དུས་གཅིག་ཏུ་ཡོད་པ་ཙམ་གྱིས་བློ་གཉིས་གཅིག་ཆར་སྐྱེ་ན། འོ་ན་འགའ་ཞིག་གི་ཚེ་གཅིག་ཆར་འདོད་པ་དང༌། མི་འདོད་པའི་དོན་ཡོད་པའི་དུས་ན་བདེ་བ་དང་སྡུག་བསྔལ་འགལ་བ་དག་གཅིག་ཆར་དུ་རིག་ཅིང་མྱོང་བར་འགྱུར་རོ། ། འདོད་པར་མི་ནུས་ཏེ་མ་དམིགས་པའི་ཕྱིར་རོ། ། གལ་ཏེ་དེ་གཉིས་ལྷན་གཅིག་སྐྱེ་ཡང་གང་སྟོབས་ཆེ་བ་གཅིག་གིས་ཟིལ་གྱིས་མནན་པའི་ཕྱིར་གཉིས་ཀ་ཉམས་སུ་མི་མྱོང་ངོ་ཞེ་ན། འོ་ན་དེའི་ཚེ་གང་རུང་གཅིག་མེད་པར་འགྱུར་ཏེ་ཚོར་བའི་མཚན་ཉིད་ཉམས་སུ་མྱོང་བ་ཡིན་ལ་དེ་མེད་པའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི་ནང་གི་ཅེས་པ་སྟེ་གལ་ཏེ་ཡུལ་ཡོད་པ་ཙམ་གྱིས་བདེ་སྡུག་སྐྱེ་བ་མ་ཡིན་གྱི་ནང་གི་བདག་ཉིད་དུ་འགྱུར་བའི་བདེ་སྡུག་གི་ཉེར་ལེན་ཡིད་ཀྱི་རྣམ་པར་ཤེས་པའང་རྒྱུ་ཡིན་པས་དེ་དང་ཡུལ་ཚོགས་པ་ཡོད་ན་འབྲས་བུ་སྡུག་བསྔལ་ལ་སོགས་པ་འབྱུང་བ་ཡིན་ནོ། ། དེས་ཅིར་འགྱུར་ཞེ་ན། ཉེར་ལེན་ཡིད་གཅིག་ལས་མེད་པས་གཅིག་པོ་དེ་ནི་བདེ་སྡུག་འགལ་བ་གཉིས་དུས་གཅིག་ཏུ་སྐྱེད་པའི་ཉེར་ལེན་མིན་པར་འདོད་པའི་ཕྱིར་དེ་གཉིས་དུས་གཅིག་ཏུ་མི་འབྱུང་ངོ་ཞེ་ན། གཉིས་པ་དེ་དགག་པ་ལ་གཉིས་ལས། དང་པོ་འགོག་བྱེད་ཀྱི་རིགས་པ་ནི་རྒྱུ་མཚན་གང་གི་ཡིད་ཀྱི་རྣམ་པར་ཤེས་པ་ནི་མི་ཤེས་པ་སྟེ་བདེ་སོགས་བེམ་པོའི་རྒྱུ་འདོད་ཅེས་པ་ཉེར་ལེན་རིག་པ་ལས་སྐྱེ་ན་བདེ་སོགས་ཀྱང་རིག་པར་འགྱུར་ལ༑

བདེ་སོགས་བེམ་པོ་ཡིན་ན་རིག་པ་ལས་སྐྱེ་བ་འགལ་ཞེས་པའི་དོན་ཏོ། ། གཉིས་པ་དེའི་ལན་དགག་པ་ནི། ཡིད་སྔ་མ་དེ་བདེ་སོགས་ཀྱི་ཉེར་ལེན་མ་ཡིན་གྱི་བདག་རྐྱེན་ཡིན་པས་དེ་དག་རིག་པར་ཐལ་བའི་སྐྱོན་མེད་ཅེ་ན། འོ་ན་ཡིད་དེས་བདེ་སྡུག་གཉིས་དུས་གཅིག་ཏུ་སྐྱེད་པ་སྲིད་པར་འགྱུར་ཏེ་བདག་རྐྱེན་དེ་ནི་འབྲས་བུ་འགལ་བ་དང་དུས་གཅིག་ཏུ་སྐྱེད་པའང་ནུས་པ་མཐོང་བའི་ཕྱིར་རོ། ། དཔེར་ན་ཉིན་མོ་ལ་སོགས་པའི་སྣང་བ་གཅིག་གིས་འུག་པ་ལ་སོགས་པ་མཚན་མོ་རྒྱུ་བའི་འབྱུང་པོ་རྣམས་ཀྱི་དབང་པོས་གཟུགས་མཐོང་བའི་འགལ་རྐྱེན་བྱེད་ལ་མི་ལ་སོགས་པའི་དབང་པོས་གཟུགས་མཐོང་བའི་མཐུན་རྐྱེན་བྱེད་པ་བཞིན་ནོ་ཞེས་པ་ནི་དཔེར་ན་སྣང་གཅིག་ཅེས་པ་ལ་སོགས་པའོ། ། གཉིས་པ་དེས་དོན་ཡང་མྱོང་བར་སྒྲུབ་པ་ལ་གསུམ་ལས། དང་པོ་དོན་མྱོང་བར་འཇོག་པའི་འཐད་པ་ནི་རང་རིག་མེད་ན་དུས་གཅིག་པ་དང་མི་གཅིག་པའི་ཤེས་པ་ཐམས་ཅད་ཀྱིས་བདེ་སོགས་མྱོང་བ་མི་སྲིད་པ་དེའི་ཕྱིར་དེ་དག་ནི་རང་རིག་བའི་བདག་ཉིད་དུ་སྐྱེ་བ་ཡིན་ནོ། ། དེར་མ་ཟད་བདེ་སོགས་ཀྱིས་ཕྱི་རོལ་གྱི་དོན་ཡང་རིག་པ་ཡིན་ཏེ་མར་མེས་རང་གཞན་གཉིས་ཀ་གསལ་བར་བྱེད་བ་བཞིན་ནོ། ། དེ་དག་གིས་དོན་ཇི་ལྟར་རིག་ཅེ་ན་བདེ་སོགས་རང་ཉིད་ལ་ཕྱི་རོལ་གཟུགས་བརྙན་འཕོས་པའི་དོན་སྣང་བའི་ཚུལ་གྱིས་རིག་པ་ཡིན་ཏེ་མེ་ལོང་ལ་བཞིན་གྱི་རྣམ་པ་ཤར་བ་ལྟ་བུའོ། ། རྣམ་པ་དེ་སྣང་ཡང་དོན་རིག་པར་མི་འཐད་དེ་དེ་དོན་མ་ཡིན་པའི་ཕྱིར་རོ་ཞེ་ན་དོན་དང་འདྲ་བའི་རྣམ་པ་དེ་བདེ་སོགས་ཀྱིས་མྱོང་བའི་ཕྱིར་དོན་མྱོང་ངོ་ཞེས་འཇིག་རྟེན་ན་ཐ་སྙད་འདོགས་པ་ཡིན་ནོ། ། གཉིས་པ་དོན་དངོས་སུ་མི་མྱོང་བའི་འཐད་པ་ནི་ཕྱི་རོལ་གྱི་དོན་ནི་དངོས་སུ་མྱོང་བ་མིན་ཏེ་མྱོང་ན་བེམ་པོར་འགལ་ལ་བེམ་པོ་ཡིན་ནའང་མྱོང་བར་འགལ་བའི་ཕྱིར་རོ། ། འོ་ན་བློ་དང་ཕྱི་རོལ་ལ་འབྲེལ་བ་ཅི་ཡོད་སྙམ་ན་རྒྱུ་འབྲས་ཡིན་ནོ་ཞེས་པའི་ནི་རང་བདག་ཅེས་པའི་རྐང་པ་གཉིས་སོ།

། གསུམ་པ་མྱོང་བ་དང་དམིགས་པའི་ཁྱད་པར་ནི། གལ་ཏེ་ཤེས་པས་སྔོན་པོ་མྱོང་ཞེས་པ་དང་ཤེས་པས་སྔོན་པོ་ལ་དམིགས་ཞེས་བརྗོད་ན། ། དེ་གཉིས་ཀྱི་ཁྱད་པར་གང་ཡིན་ཞེ་ན། དོན་གཟུགས་མཛེས་པ་ལ་སོགས་པའི་བདག་ཉིད་དང་འདྲ་བའི་རྣམ་པ་བདེ་སོགས་དེ་དག་གི་རང་གི་བདག་ཉིད་དུ་གྱུར་པ་དེ་མེད་སོགས་དེས་མྱོང་བ་ཡིན་པར་འདོད་དེ་གསལ་བར་སྐྱེས་པའི་ཕྱིར་རོ། ། དོན་གྱི་རྣམ་པ་དེ་བློའི་བདག་ཉིད་དུ་གསལ་བ་དེས་ན་བློས་དོན་སྔོན་པོ་ལ་སོགས་པ་མྱོང་བར་བཤད་ལ་བློ་དེའི་དམིགས་པའི་ཡུལ་ནི་སྔོན་པོ་དེས་སྣང་བ་ཕྱི་རོལ་ན་ཡོད་པ་ལྟ་བུའོ་དེའོ། ། གཉིས་པ་གྲངས་ཅན་གྱི་ཕྱིའི་དོན་བེམ་པོར་འདོད་པ་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི། གྲངས་ཅན་འགའ་ཞིག་ན་རེ་བདེ་སོགས་ནི་ཕྱི་རོལ་ན་སྒྲ་ལ་སོགས་པ་དེ་ཙམ་ལྔའི་བདག་ཉིད་དུ་གནས་པ་དང༌། སེམས་མེད་པའི་བེམ་པོ་དང༌། བདེ་སོགས་ཀྱི་བདག་ཉིད་ཅན་གྱི་བློའི་གཟུང་ཡུལ་ཡིན་པར་སྨྲའོ། ། དེ་ཡང་ཁོའི་གཞུང་ལས། རང་བཞིན་ལས་ཆེན་དེ་ལས་ང་རྒྱལ་ཏེ། ། དེ་ལས་ཚོགས་ནི་རྣམ་པ་བཅུ་དྲུག་འབྱུང༌། ། དེ་ལྟར་བཅུ་དྲུག་འབྱུང་བ་དེ་ལས་ཀྱང༌། ། དེ་ཙམ་ལྔ་ལས་འབྱུང་བ་ཆེན་པོ་ལྔ། ། ཞེས་བཤད་པས་རང་བཞིན་ནམ་རྒྱུ་ནི་དེ་དག་ཐམས་ཅད་ཀྱི་རྩ་བ་གཙོ་བོ་ཡིན་ལ། དེ་ལས་ཆེན་པོ་ཞེས་ཀྱང་བྱ་བློ་ཞེས་ཀྱང་བྱ་སྟེ་ཤེལ་གྱི་ཁང་པ་ལྟ་བུ་ཕྱི་རོལ་ནས་སྒྲ་ལ་སོགས་པའི་རྣམ་པ་འཆར་དུ་རུང་ཞིང་ནང་ནས་སྐྱེས་བུའི་རྣམ་པ་འཆར་བ་ཅིག་འབྱུང་བར་འདོད་དོ། ། དེ་ལས་ང་རྒྱལ་སྐྱེ་ལ་དེ་ལས་བློའི་དབང་པོ་ལྔ་དང་ལས་ཀྱི་དབང་པོ་ལྔ་དང༌། ཡིད་ཀྱི་དབང་པོ་སྟེ་དབང་པོ་བཅུ་གཅིག་དང་དེ་ཙམ་ལྔ་སྟེ་བཅུ་དྲུག་སྐྱེའོ། ། དེ་ཙམ་ལྔ་ལས་འབྱུང་པ་ཆེན་པོ་ལྔ་སྐྱེའོ། ། དེ་ལྟར་ན་གཙོ་བོ་ནི་རང་བཞིན་ཡིན་ལ་ཆེན་པོ་ལ་སོགས་པ་ཉི་ཤུ་རྩ་གསུམ་ནི་དེའི་རྣམ་འགྱུར་ཡིན་ཏེ་འཇིམ་པ་དང་དེའི་རྣམ་འགྱུར་བུམ་པ་ལ་སོགས་པ་ལྟ་བུའོ་ཞེས་ཟེར་རོ།

། ཤེས་རིགས་གི་སྐྱེས་བུ་ནི་རང་བཞིན་དང་རྣམ་འགྱུར་གཉིས་ཀ་མ་ཡིན་ལ་སྐྱེས་བུ་མ་གཏོགས་པ་གཞན་ཐམས་ཅད་བེམ་པོ་ཡིན་ནོ་ཞེས་ཟེར་རོ། ། གཉིས་པ་འདི་དགག་པ་ལ་གཉིས་ཏེ། ཕྱིའི་དོན་ཡིན་པ་དགག་པ་དང༌། ནང་སེམས་སུ་བསྒྲུབ་པའོ། ། དང་པོ་ལ་གཉིས་ཏེ། ཡུལ་དང་བདེ་སོགས་ཐ་དད་དུ་འདོད་པ་དགག་པ་དང༌། གཅིག་ཏུ་འདོད་པ་དགག་པའོ། ། དང་པོ་ནི་གྲངས་ཅན་དེའི་ལུགས་ལ་འང་དུས་གཅིག་ཆར་དུ་ཡུལ་དང་བདེ་སོགས་ཉིད་བློ་གཅིག་གིས་འཛིན་པ་མི་རིགས་ཏེ་བྱེ་བྲག་བའི་སྐབས་སུ་གཅིག་གིས་གཉིས་ཤེས་མ་ཡིན་ཏེ། ། དབང་པོའི་སེམས་ནི་ངེས་ཕྱིར་དང༌། ། ཞེས་པ་ལ་སོགས་པའི་སྐྱོན་དུ་འགྱུར་བའི་ཕྱིར་རོ། ། རིམ་གྱིས་འཛིན་ནའང་སྔར་བཤད་པའི་སྐྱོན་དུ་འགྱུར་རོ། ། གཉིས་པ་ལ་གཉིས་ལས་དང་པོ་འདོད་པ་བརྗོད་པ་ནི་ཡུལ་སྔོན་པོ་ལ་སོགས་པའི་རང་བཞིན་ནི་བདེ་སོགས་དང་རང་བཞིན་གཅིག་ཡིན་ཏེ་སྔོན་པོ་ལ་སོགས་པ་ནི་ཚོར་བ་གསུམ་མམ་རྡུལ་ལ་སོགས་པ་གསུམ་གྱི་བཀོད་པའི་ཁྱད་པར་ཡིན་པའི་ཕྱིར་རོ། ། དེས་ན་གཅིག་ཆར་འཛིན་ནོ་ཞེ་ན། གཉིས་པ་འདི་དགག་པ་ལ་གསུམ་སྟེ། ཐ་དད་སྣང་བའི་རྟགས་ཀྱིས་དགག་པ་དང༌། གོམས་པས་ཁྱད་པར་དུ་འགྱུར་བའི་རྟགས་ཀྱིས་དགག་པ་དང༌། དེའི་ལན་དགག་པའོ། ། དང་པོ་ནི་ཡུལ་དང་བདེ་སོགས་གཅིག་ཡིན་པར་མ་གྲུབ་སྟེ་བློས་ཐ་དད་དུ་སྣང་བའི་ཕྱིར་སྔོ་སེར་བཞིན་ཞེས་པ་ནི། ཐ་དད་སྣང་ཅན་ཞེས་པའི་རྐང་པ་གཉིས་སོ། ། གཉིས་པ་ནི་གལ་ཏེ་བདེ་སོགས་ཕྱི་རོལ་གྱི་དོན་ཡིན་ན་གོམས་པའི་ཁྱད་པར་ལས་བློ་ལ་དགའ་བ་དང་ཡོངས་སུ་གདུང་བ་ཆེ་ཆུང་གི་ཁྱད་པར་མེད་པར་འགྱུར་ཏེ་ཕྱི་རོལ་གྱི་གཟུགས་ལ་སོགས་པ་གོམས་པས་ཁྱད་པར་དུ་མི་འགྱུར་བ་བཞིན་ནོ་ཞེས་པ་ནི་ཕྱི་དེར་ཞེས་པ་ལ་སོགས་པའོ། ། བཟློག་པ་རང་རྒྱུད་ནི་གང་གོམས་པ་ལས་ཁྱད་པར་དུ་འགྱུར་བ་དེ་བློ་ཉིད་ཡིན་ཏེ་ཤེས་རབ་ལ་སོགས་པ་བཞིན། བདེ་སྡུག་ཀྱང་གོམས་པའི་ཁྱད་པར་གྱིས་དགའ་བ་དང་གདུང་བ་ལ་སོགས་པའི་ཁྱད་པར་དུ་འགྱུར་བ་ཡིན་ནོ།

།ཞེས་པའོ། ། རྣལ་འབྱོར་བས་བསྒོམ་པའི་སྟོབས་ཀྱི་ཟད་པར་ས་ལ་སོགས་པར་འགྱུར་བ་ནི་མཐར་སྣང་བ་ཐམས་ཅད་སེམས་སུ་གྲུབ་བའི་རྒྱུ་མཚན་གྱིས་ཡིན། འདིར་སྔོ་སོགས་གོམས་པས་མི་འགྱུར་བར་བརྗོད་པར་ནི་ཐ་སྙད་པའི་དབང་དུ་བྱས་པ་ཡིན་པས་མི་འགལ་ལོ། ། གསུམ་པ་ལ་གསུམ་སྟེ། བློའི་བདེ་བ་ཁྱད་པར་དུ་འགྱུར་བའི་ལན་དགག་པ་དང༌། ཕྱི་རོལ་བདེ་སོགས་སུ་བསྒྲུབ་པའི་ལན་དགག་པ་དང༌། དེས་རིགས་ཅན་གཞན་པ་ཁེགས་པར་བསྟན་པའོ། ། དང་པོ་ནི། གལ་ཏེ་ཕྱིའི་བདེ་སོགས་གོམས་པས་ཁྱད་པར་དུ་འགྱུར་བ་ནི་མ་གྲུབ་ལ་བློའི་བདེ་སོགས་གོམས་པས་ཁྱད་པར་དུ་འགྱུར་ཡང་དེས་ཕྱི་རོལ་གྱི་བདེ་སོགས་ཤེས་པར་སྒྲུབ་མི་ནུས་ཏེ་རྟགས་མ་ངེས་པའི་ཕྱིར་རོ། ། དེས་ན་ཕྱི་རོལ་བདེ་སོགས་ཀྱི་བདག་ཉིད་ཡིན་པ་བཞིན་དུ་བློའམ་ཆེན་པོ་ཡང་བདེ་བ་ལ་སོགས་པ་ཚོར་བ་གསུམ་གྱི་བདག་ཉིད་ཡིན་པས་ཕྱི་རོལ་གྱི་བདེ་སོགས་གོམས་པར་མི་འགྱུར་ཡང་བདེ་སོགས་གོམས་པས་ཁྱད་པར་དུ་འགྱུར་བ་མི་འགལ་ལོ་ཞེ་ན། འོ་ན་ད་ནི་ཕྱི་རོལ་གྱི་དེ་ཙམ་ལྔ་པོ་དེ་བདེ་བ་ལ་སོགས་པ་ཚོར་བ་གསུམ་གྱི་བདག་ཉིད་ཡིན་ནོ་ཞེས་ཇི་ལྟར་རྟོགས་ཏེ་མི་རྟོགས་པར་འགྱུར་རོ། ། དེ་ཅིའི་ཕྱིར་ཞེ་ན། ཕྱི་རོལ་དེས་སྐྱེས་བུ་ལ་བདེ་སྡུག་གི་ཕན་གནོད་མི་ནུས་པའི་ཕྱིར་རོ། ། ཕྱི་རོལ་དང་བློའི་བདེ་སོགས་ཐ་དད་དུ་འབྱེད་པའང་མི་འཐད་དེ་དེ་གཉིས་ཀ་གཙོ་བོ་གཅིག་གི་བདག་ཉིད་ཡིན་པའི་ཕྱིར་རོ། ། གཉིས་པ་ནི་ཕྱི་རོལ་ཀྱང་བདེ་སོགས་ཡིན་པར་རིགས་པས་གྲུབ་སྟེ་ནང་བློའི་བདག་ཉིད་དུ་འགྱུར་བའི་བདེ་སོགས་དང་གཟུང་འཛིན་ཡིན་པའི་ཕྱིར་རོ། །མ་ངེས་པ་མ་ཡིན་ཏེ་ཡུལ་དང་ཡུལ་ཅན་རིགས་ཐ་དད་ན་གཟུང་འཛིན་དུ་མི་རུང་པའི་ཕྱིར་རོ་ཞེ་ན། འོ་ན་ཤེས་རིག་གི་སྐྱེས་བུ་ནི་ཡུལ་ཀུན་གྱི་འཛིན་བྱེད་མིན་པར་འགྱུར་ཏེ། ཁྱོད་ལྟར་ན་ཡུལ་ཐམས་ཅད་བེམ་པོ་ཡིན་པས་སྐྱེས་བུ་དང་རིགས་ཐ་དད་པའི་ཕྱིར་རོ།

། དེ་ལྟར་ན་སྐྱེས་བུ་ནི་ཡུལ་ཐམས་ཅད་ཀྱི་ཟ་བ་པོ་ཡིན་པ་ཉམས་ཏེ་ཡུལ་ཀུན་གྱི་འཛིན་བྱེད་མ་ཡིན་པ་དེས་ན་སྟེ་དེའི་ཕྱིར་རོ། ། གསུམ་པ་ནི་གལ་ཏེ་ཕྱི་རོལ་བདེ་སོགས་མ་ཡིན་ན་དེ་ནང་གི་བདེ་སོགས་དང་རྒྱུ་འབྲས་མ་ཡིན་པར་འགྱུར་ཏེ་རིགས་མི་མཐུན་པ་རྒྱུ་འབྲས་སུ་མི་རུང་བའི་ཕྱིར་རོ་ཞེ་ན། དེའང་སྐྱེས་བུ་ཀུན་གྱི་འཛིན་བྱེད་མ་ཡིན་པར་ཐལ་ཞེས་པའི་རིགས་པ་འདིས་བསལ་ཏེ། སྐྱེས་བུ་དང་ཡུལ་གཉིས་བེམ་རིག་རིགས་མི་མཐུན་པས་རྒྱུ་འབྲས་མ་ཡིན་པར་འགྱུར་ལ་འདོད་ན་སྐྱེས་བུ་ཀུན་གྱི་འཛིན་བྱེད་དང་ཟ་བ་པོ་ཡིན་པ་ཉམས་སོ་ཞེས་པའི་དོན་ཏོ། ། ཡང་ན་ཕྱི་རོལ་གྱི་བདེ་སོགས་དང་བློའི་བདེ་སོགས་རྒྱུ་དང་འབྲས་བུ་མ་ཡིན་ཏེ་དེ་དག་ལ་གཟུང་འཛིན་གྱི་མཚན་ཉིད་ཡོད་ནའང་མཚན་ཉིད་དེ་ནི་གཞན་སྐྱེས་བུ་དང་བདེ་བ་སོགས་ལ་ཡང་ཡོད་དགོས་ཏེ། མེད་ན་སྐྱེས་བུ་ཀུན་གྱི་འཛིན་བྱེད་དུ་མི་རུང་བའི་ཕྱིར་རོ། ། འདོད་ན་སྐྱེས་བུ་དང་བདེ་སོགས་རྒྱུ་འབྲས་སུ་འགྱུར་རོ། ། འདི་ལྟར་བློ་ལ་བདེ་སོགས་ཀྱི་རྣམ་པ་མ་ཤར་ན་དེའི་འཛིན་བྱེད་དུ་མི་རུང་ལ་ཤར་ན་བདེ་སོགས་ཀྱི་འབྲས་བུ་ཡིན་པ་ལྟར་སྐྱེས་བུ་ལའང་དེ་ལྟར་ཡིན་ནོ།

 ། གཉིས་པ་ནང་སེམས་སུ་བསྒྲུབ་པ་ལ་གཉིས་ལས། དང་པོ་ཕྱིའི་དོན་ཡིན་པ་ཁེགས་པས་ནང་དུ་འགྱུར་བ་དེའི་ཕྱིར་བདེ་སོགས་དེ་ནི་ཕྱི་རོལ་གྱི་གཟུགས་ལ་སོགས་པ་མ་ཡིན་གྱི་ནང་གི་བདག་ཉིད་དུ་གནས་པ་ཡིན་ཞེས་པའོ། ། གཉིས་པ་དེའང་སེམས་ཀྱི་བདག་ཉིད་དུ་བསྒྲུབ་པ་ལ་གསུམ་སྟེ། རྟགས་དགོད་པ་དང༌། བཟློག་ཁྱབ་བསྟན་པ་དང༌། དེ་ལ་རྩོད་པ་སྤང་བའོ། ། དང་པོ་ནི་མྱོང་བྱ་ཉིད་ཕྱིར་ཞེས་པའི་རྐང་པ་གཉིས་ཏེ། གང་མྱོང་བར་བྱ་བ་ཡིན་པ་དེ་སེམས་ཡིན་ཏེ་སྔོན་པོ་ལ་སོགས་པའི་རྣམ་པ་མྱོང་བ་བཞིན། བདེ་བ་ལ་སོགས་པ་མྱོང་བར་བྱ་བ་ཡིན་ནོ་ཞེས་པའོ། ། གཉིས་པ་ནི་བློ་གང་ཞིག་བདེ་སོགས་གང་གི་རང་བཞིན་ནམ་རྣམ་པར་མྱོང་བ་མ་ཡིན་ན་བླཽ་དེ་ནི་བདེ་སོགས་དེའི་མྱོང་བྱེད་མ་ཡིན་ཏེ་སྔོ་འཛིན་གྱིས་སེར་པོ་མི་མྱོང་བ་བཞིན་ནོ། ། མདོར་ན་བློ་དེ་ལ་བདེ་སོགས་ཀྱི་ནམ་པ་མ་ཤར་ན་དེས་དེ་མྱོང་བ་མི་འཐད་ལ། ཤར་ན་རྣམ་པ་དེ་མྱོང་བྱེད་ཀྱི་དངོས་པོ་ཡིན་ནོ། །དེ་ཡང་བུམ་པ་ལ་སོགས་བའི་རྣམ་པ་དང་མི་འདྲ་སྟེ་དེ་ནི་ཕྱི་རོལ་གྱི་དོན་གྱིས་གཏང་བ་ཡིན་ལ་བདེ་སོགས་ཀྱི་རྣམ་པ་ནི་ནད་གོམས་པ་ལས་སྐྱེས་པ་ཡིན་པའི་ཕྱིར་རོ། ཁ་ཅིག་ན་རེ་འདི་འདིས་མྱོང་བར་བྱེད་བ་ཡིན་ནོ་ཞེས་འཇོག་པ་ནི་རྣམ་པ་ཤར་བ་ལ་མི་ལྟོས་ཀྱིས་མངོན་པར་གསལ་བ་ཙམ་མམ་རིག་པ་ཡོད་པ་ཙམ་གྱིས་མྱོང་བ་ཡིན་ནོ་ཞེས་ཟེར་བ་མི་འཐད་དེ་མིག་ཤེས་ཀྱིས་ཀྱང་ཡུལ་ཐམས་ཅད་རིག་པར་འགྱུར་ཏེ་རིག་པ་ཙམ་དུ་ཡོད་པའི་ཕྱིར་རོ། ། གསུམ་པ་ལ་གཉིས་ལས། ། དང་པོ་འདོད་བ་བརྗོད་པ་ནི་སྐྱེས་བུས་ཡུལ་འཛིན་པ་ལ་རྣམ་པ་ཤར་བ་མི་དགོས་སོ། ། གལ་ཏེ་དགོས་ན་རྟག་ཏུ་རྣམ་པ་ཤར་ན་ཡུལ་རྟག་ཏུ་འཛིན་པར་འགྱུར་ལ། མ་ཤར་ན་རྟག་ཏུ་ཡུལ་མི་འཛིན་པར་འགྱུར་བའི་ཕྱིར་དང༌། རེས་འགའ་བ་ཡིན་ན་དེ་མི་རྟག་པར་འགྱུར་བའི་ཕྱིར་རོ། ། དེས་ན་བདེ་སོགས་དེའི་རང་བཞིན་ནམ་རྣམ་པ་ཅན་དུ་སྐྱེས་པ་མིན་པའི་མྱོང་བ་སྟེ་ཤེས་རིག་གི་སྐྱེས་བུས་བློ་འམ་ཆེན་པོ་ལ་གནས་པའི་བདེ་སོགས་ཀྱི་གཟུགས་བརྙན་དེ་རིག་པ་ལ་བདེ་སོགས་དེ་རིག་པར་འཇོག་པ་ཡིན་ནོ་ཞེ་ན།

གཉིས་པ་འདི་དགག་པ་ལ་གསུམ་ལས། དང་པོ་བློ་མྱོང་གི་ཁྱད་པར་དྲིས་ལ་དགག་པ་ནི། གལ་ཏེ་མངོན་སུམ་དང་དྲན་པའི་རྣམ་པ་ཅན་དེ་རྟོགས་པ་ཡོད་མོད་ཀྱི་མྱོང་བ་མ་གཏོགས་པའི་དེ་ལས་ཐ་དད་བའི་གྲངས་ཅན་འདིའི་བློ་ཞེས་བརྗོད་བ་དེ་གང་ཡིན་ལྷག་པར་ཞེན་པའོ་ཞེ་ན། འོ་ན་མྱོང་བ་གང་ཡིན་ཉམས་སུ་མྱོང་བའོ་ཞེ་ན། དེ་དག་ནི་མིང་གི་རྣམ་གྲངས་ཡིན་པའི་ཕྱིར་ཐ་དད་དུ་མི་འཐད་དོ། ། གཉིས་པ་མ་དམིགས་པའི་དགག་པ་ནི། འདོད་པ་དང་མི་འདོད་བའི་དོན་དེ་དང་དེ་ལ་རྟེན་ནས་བདེ་སྡུག་མྱོང་བ་གཅིག་ཉིད་འབྱུང་བར་མཐོང་གི་ཞེས་པ་ཡོངས་གཅོད་དོ། ། རྣམ་བཅད་ནི་ཡུལ་དང་མྱོང་བ་གཉིས་ཀྱི་བར་དུ་བློ་ཞེས་བྱ་བའི་གཞན་ནི་ཡོད་པ་མ་མཐོང་ཞེས་པ་མ་དམིགས་པའི་རྟགས་ཡིན་ཏེ་ཡུལ་དང་མྱོང་བའི་བར་དུ་བློ་ཞེས་བྱ་བ་ཕུང་པོ་གསུམ་པ་མེད་དེ་ཚད་མའི་མ་དམིགས་པའི་ཕྱིར་རོ་ཞེས་པའི་དོན་ཏོ། ། གསུམ་པ་དེའི་ལན་དགག་པ་ལ་གསུམ་སྟེ། འདོད་པ་བརྗོད་པ་དང༌། དེ་དགག་པ་དང༌། དེ་ལ་ཧ་ཅང་ཐལ་བ་སྤང་བའོ། ། དང་པོ་ནི་ལྕགས་ཀྱི་གོང་བུ་མེ་འབར་བའི་ཚེ་དེའི་གཟུགས་དང་རིག་པ་ཐ་དད་དུ་གནས་ཀྱང་ཡུལ་དུས་གཅིག་ཏུ་འདུས་པས་ཐ་དད་མེད་པར་སྣང་བ་བཞིན་དུ་བློ་མྱོང་གཉིས་དོན་ལ་ཐ་དད་ཀྱང་འདུ་བའི་འབྲེལ་བ་ལ་བརྟེན་ནས་ཐ་དད་མེད་པ་ལྟར་སྣང་བ་ཡིན་ནོ། ། དེས་ན་ཐ་དད་ལའང་ཐ་དད་དུ་མ་དམིགས་པའི་རྟགས་ཞུགས་པས་མ་ངེས་པ་ཡིན་ནོ་ཞེ་ན༑ གཉིས་པ་ལ་གསུམ་ལས། དང་པོ་མདོར་བསྟན་པ་ནི། གཅིག་ཏུ་སྣང་ཡང་གཞན་འདྲེས་པར་དོགས་པས་ཐ་དད་དུ་འཇོག་པ་དེ་ལྟར་ཡིན་ན་འོ་ན་བུམ་པ་ལ་སོགས་པའི་དངོས་པོ་ཀུན་ལ་ཐ་དད་མིན་བཞག་ཉམས་ཞེས་པ་བཞག་ཉམས་ཞེས་པ་གཅིག་གིས་ཐ་སྙད་དུ་བྱར་མི་རུང་བར་འགྱུར་ཏེ་ཆོས་གཞན་འདྲེས་པར་དོགས་པའི་ཕྱིར་རོ། ། དེ་ལྟར་ན་ཐ་དད་ཀྱི་རྣམ་གཞག་ཀྱང་ཉམས་ཏེ་ཐ་དད་ནི་གཅིག་ཏུ་གྲུབ་པ་ལ་རག་ལས་པའི་ཕྱིར་རོ། ། གཉིས་པ་རྒྱས་པར་བཤད་པ་ནི་དོན་གང་ཐ་དད་མེད་པར་བློས་ཉམས་སུ་མྱོང་བ་དེ་གཅིག་གི་ཐ་སྙད་ཀྱི་རྒྱུ་མཚན་ཡིན་ན་གཅིག་ཏུ་མྱོང་བ་དེ་ལྟར་གང་མིན་པ་སྟེ་དེ་ལས་བཟློག་པའི་ཐ་དད་དུ་མྱོང་བ་དེ་ཐ་སྙད་ཀྱི་རྒྱུ་མཚན་དུ་འགྲུབ་པ་ཡིན་ནོ།

། ཐ་དད་དུ་མྱོང་བ་འདི་ཐ་དད་ཀྱི་སྒྲུབ་བྱེད་མིན་ན་བུམ་པ་དང་སྣམ་བུ་ལ་སོགས་པ་ཐ་དད་ཀྱི་སྒྲུབ་བྱེད་ཤེས་བྱ་ལ་འགྲུབ་པ་མ་ཡིན་ནོ། ། གསུམ་པ་མཇུག་བསྡུ་བ་ནི། གྲངས་ཅན་ཁྱེད་སྡུག་བསྔལ་ལ་སོགས་པའི་ཚོར་བ་དང་དཀར་པོ་ལ་སོགས་པའི་ཡུལ་གཉིས་བློ་ལ་ཐ་དད་དུ་སྣང་བཞིན་དུ་ཐ་དད་མ་ཡིན་པར་འདོད་ན་ཀྱེ་མ་ཐ་དད་ཀྱི་རྟེན་ཅི་ཞེས་པ་ཁྱེད་རང་གི་ཤེས་བྱ་ཉི་ཤུ་རྩ་ལྔ་ཡང་ཐ་དད་དུ་མ་གྲུབ་པར་ཐལ་ཞེས་པའོ། ། ཡང་བློ་དང་མྱོང་བ་གཉིས་ཐ་དད་མེད་པར་བློ་ལ་སྣང་བཞིན་དུ་དེ་གཉིས་ཐ་དད་དུ་འདོད་ན་ཀྱེ་མ་ཐ་དད་མེད་པར་འཇོག་པའི་རྟེན་ཅི་ཞེས་པ་ཁྱེད་རང་གི་ཤེས་བྱ་ཐམས་ཅད་གཙོ་བོའི་རང་བཞིན་དུ་གཞག་ཏུ་མེད་བར་ཐལ་ཞེས་པའི་དོན་ཏོ། ། གསུམ་པ་ནི་གལ་ཏེ་ཐ་དད་དུ་མ་དམིགས་པས་ཐ་དད་ཡིན་པ་ཁེགས་ན་སེམས་གཅིག་གི་འཁོར་དུ་སེམས་བྱུང་དུ་མ་སྐྱེས་པའི་ཚེ་ནའང་དུཿཁ་ལ་སོགས་པ་གང་རུང་གཅིག་ལས་མ་དམིགས་པའི་ཕྱིར་ཐ་དད་དུ་མ་མེད་པར་འགྱུར་རོ། ། འདོད་ན་ཀུན་འགྲོ་ལྔ་ལ་སོགས་པ་དུ་མ་སྐྱེ་བར་འདོད་པ་དང་འགལ་ལོ་ཞེ་ན། སེམས་བྱུང་མང་པོ་དུས་གཅིག་ཏུ་སྐྱེས་པའི་ཚེ་གང་རྣམ་པ་གསལ་བ་བདེ་སྡུག་ལྟ་བུ་གཅིག་སྐྱེས་པས་གཞན་ཚོ་བསྒྲིབས་ནས་དེ་དག་ཐ་དད་དུ་མི་སྣང་བར། སྤྱིར་སེམས་བྱུང་དེ་དག་ཐ་དད་པའི་རྣམ་གཞག་དེ་ཐ་སྙད་དུ་གྲུབ་བ་ཡིན་ནོ། །དེ་ཅིའི་ཕྱིར་ཞེ་ན་སེམས་དང་སེམས་བྱུང་གི་ཁྱད་པར་གཞན་དང་གཞན་སྐྱེས་པའི་རྒྱུན་དག་འགའ་ཞིག་གི་ཚེ་དེ་དག་ཐ་དད་པར་མཐོང་བ་ཡོད་པའི་ཕྱིར་རོ། ། ཉི་མས་ཟིལ་གྱིས་མནན་པའི་ཚེ་སྐར་མ་མི་སྣང་ཡང་མུན་པ་བྱུང་བའི་ཚེ་སྣང་བ་བཞིན་ནོ། ། བློ་མྱོང་གཉིས་ལ་ཐ་དད་པའི་ཐ་སྙད་བྱར་མི་རུང་སྟེ་ནམ་ཡང་ཐ་དད་དུ་མི་དམིགས་པའི་ཕྱིར་རོ། ། རང་རིག་པའི་མངོན་སུམ་བཤད་ཟིན་ཏོ། ། བཞི་བ་རྣལ་འབྱོར་གྱི་མངོན་སུམ་ལ་གསུམ་སྟེ། རྣལ་འབྱོར་མངོན་སུམ་གྱི་མཚན་གཞི་དང༌། དེ་ལ་བརྟེན་པའི་མཚན་ཉིད་དང༌།

རྟོག་བྲལ་གྱི་དོན་བསྟན་པའོ། ། དང་པོ་ནི་རྣལ་འབྱོར་བའི་རྒྱུད་ལ་ཡོད་པའི་ཤེས་པའང་མངོན་སུམ་ཡིན་ནོ་ཞེས་སྦྱར་རོ། ། འོ་ན་དེའི་རྒྱུད་ལ་ཡོད་བ་ཟད་པར་གྱི་ཏིང་ངེ་འཛིན་ལ་སོགས་པའང་མངོམ་སུམ་དུ་འགྱུར་རོ་ཞེ་ན། སྔར་ལེའུ་གཉིས་པར་བཤད་པའི་བདེན་པ་བཞི་རྣམ་པ་བཅུ་དྲུག་དང་བཅས་པའི་ཡུལ་ཅན་གྱི་ཤེས་པ་རྟོག་པ་དང་བྲལ་ཞིང་མ་འཁྲུལ་བ་དེ་ཡིན་ནོ། ། དེ་རྒྱུ་གང་ལས་བྱུང་ཞེ་ན། རྣལ་འབྱོར་པ་དེ་དག་གི་ཤེས་པ་དེ་ཡང་དག་པའི་དོན་ཡུལ་རིང་བ་དང་བར་མ་ཆད་པར་བསྒོམ་པ་ལས་བྱུང་བ་ཡིན་ནོ། ། གཉིས་པ་ལ་གཉིས་ཏེ། རྟོག་བྲལ་གྱི་རང་བཞིན་དང༌། མ་འཁྲུལ་བའི་རང་བཞིན་ནོ། ། དང་པོ་ལ་གསུམ་སྟེ། རྟོག་བྲལ་དུ་བསྒྲུབ་པའི་རྟགས་དགོད་པ་དང༌། ཁྱབ་པ་སྒྲུབ་པ་དང༌། མཇུག་བསྡུ་བའོ་དང་པོ་ནི། ། རྟོག་པའི་དྲ་བ་ཅེས་པ་སྟེ་གང་གསལ་བར་སྣང་བ་དེ་རྟོག་པ་མེད་དེ་ཟླ་གཉིས་འཛིན་པའི་ཤེས་པ་ལྟ་བུའོ། ། རྣལ་འབྱོར་བའི་ཤེས་པ་ཡང་བསྒོམས་པའི་སྟོབས་ཀྱིས་གསལ་བར་སྣང་བ་ཡིན་ནོ་ཞེས་པའོ། ། གཉིས་པ་ལ་བཞི་ལས། དང་པོ་གོམས་པ་ལས་གསལ་སྣང་སྐྱེ་བའི་དཔེ་ནི། འདོད་པ་ཅན་དང་འཇིགས་པ་ཅན་དང་མྱ་ངན་གྱིས་བརླམས་པ་སྟེ་དེ་དག་གི་ཡུལ་གོམས་བར་བྱས་པ་དང་རྐུན་པོ་རྨི་བ་ནི་གོམས་པ་དང་གཉིད་གཉིས་ཀས་བསླད་པ་ཡིན་ལ། ། སོགས་པ་ནི་མྱུར་དུ་བསྐོར་བ་དང་འཆི་ལྟས་ལ་སོགས་པས་བློ་བསླད་བ་ལ་མདུན་ན་གནས་པའི་བུམ་པ་མཐོང་བ་བཞིན་དུ་ཡང་དག་པ་མ་ཡིན་པའི་ཆགས་ཡུལ་ལ་སོགས་པ་དེ་དག་ཀྱང་གསལ་བར་མཐོང་བ་བཞིན་ནོ། ། དེ་དག་ལ་གསལ་སྣང་ཡོད་པར་ཅིས་ཤེས་ཤེ་ན། རྣམ་ངེས་ལས་བསླད་པ་ཇི་བཞིན་གུས་པར་ནི། ། བསྒྲུབ་པར་རབ་ཏུ་མཐོང་ཕྱིར་རོ། ། ཞེས་པ་ཆགས་ཡུལ་གསལ་བར་སྣང་བས་འཁྲིག་ཚིག་སྨྲ་བ་ལ་སོགས་པ་དང༌། འཇིགས་ཡུལ་གསལ་བར་སྣང་བས་འབྲོས་པ་ལ་སོགས་པ་ལུས་དག་གི་རྣམ་འགྱུར་མཐོང་བའི་ཕྱིར་ཞེས་པའོ། ། གཉིས་པ་བཟློག་ཁྱབ་བསྟན་པ་ནི་གལ་ཏེ་རྣལ་འབྱོར་པའི་བློ་གསལ་བར་སྣང་ཡང་རྟོག་པ་ཅི་འགལ་ཞེ་ན།

དེ་ལ་སྒྲ་དོན་འཛིན་པའི་རྟོག་པ་ཡོད་ན་གསལ་བར་སྣང་བའི་རྟགས་ལྡོག་སྟེ་སྒྲ་དོན་སྦྱར་ནས་འཛིན་པ་ལ་བརྡ་དྲན་དགོས་ལ་དྲན་པ་ནི་ལྐོག་ཏུ་གྱུར་བའི་དོན་འདས་པ་ལ་འཇུག་པའི་ཕྱིར་རོ། ། ཞེས་པ་ནི་རྣམ་པར་རྟོག་དང་ཅེས་པའི་རྐང་པ་གཉིས་སོ། ། གསུམ་པ་རྨི་ལམ་གྱི་ཤེས་པས་མ་ངེས་པ་སྤང་བ་ནི། གལ་ཏེ་གསལ་བར་སྣང་ཡང་རྟོག་བཅས་སུ་མི་འགལ་ཏེ་རྨི་ལམ་གྱི་ཤེས་པ་བཞིན་ཞེ་ན། རྨི་ལམ་གྱི་ཤེས་པ་ཐམས་ཅད་ལ་གསལ་སྣང་མེད་དེ་འདི་ལྟར་རྨི་ལམ་ན་ཡང་དྲན་པའི་རྣམ་པར་རྟོག་པ་དེ་ཤིན་ཏུ་གསལ་བ་དེ་འདྲ་བའི་དོན་ལྡན་མིན་པར་མི་གསལ་བར་དྲན་པའི་ཕྱིར་རོ། ། རྨི་ལམ་ཤེས་པ་འགའ་ཞིག་གསལ་བར་སྣང་ཡང་དེ་ལ་རྟོག་པ་མེད་དོ། ། རྨི་ལམ་གྱི་ཤེས་པ་ཐམས་ཅད་གསལ་བ་ཡིན་ཏེ་གཉིད་ཀྱིས་བསླད་པའི་ཕྱིར་རོ་ཞེ་ན། འོ་ན་ཐམས་ཅད་ལ་རྨི་ལམ་གསལ་སྣང་འབའ་ཞིག་ཏུ་སྐྱེས་པར་འགྱུར་རོ། ། བཞི་པ་ཡང་དག་པའི་དོན་མ་ཡིན་པ་ལ་གསལ་སྣང་མི་སྐྱེ་བར་འདོད་པ་དགག་པ་ནི། ཁ་ཅིག་ན་རེ་བདེན་པ་བཞི་ལ་སོགས་པ་ཡང་དག་པའི་དོན་བསྒོམ་པའི་སྟོབས་ཀྱིས་གསལ་བར་སྣང་བ་ནི་འཐད་པ་སྒོམས་པས་བློ་མ་རིག་པ་དང་བྲལ་བའི་ཕྱིར་མིག་ཕྱེ་བ་བཞིན་ནོ། ། བསྒོམས་ཀྱང་སྟོང་ཉིད་གསལ་བར་སྣང་བ་མི་འཐད་དེ་དེ་གསལ་བྱར་མ་གྲུབ་བའི་ཕྱིར་སྒྲོན་མེས་རི་བོང་གི་རྭ་གསལ་བར་མི་ནུས་པ་བཞིན་ནོ། ། འོ་ན་འདས་པ་དང་མ་འོངས་པ་རྣལ་འབྱོར་བའི་བློ་ལ་མི་གསལ་བར་འགྱུར་ཏེ་དངོས་པོར་མེད་པའི་ཕྱིར་རོ་ཞེ་ན། མ་གྲུབ་སྟེ་དུས་གསུམ་རྫས་སུ་ཡོད་པའི་ཕྱིར་རོ་ཞེས་ཟེར་རོ། ། འདི་མི་འཐད་དེ་མི་གཙང་བ་སྟེ་ཐམས་ཅད་ཀེང་རུས་སུ་བསྒོམས་པ་དང༌། ཟད་པར་ས་དང་ཆུ་ལ་སོགས་པ་དངོས་པོ་མེད་ཀྱང་གསལ་བར་སྣང་ཞིང་རྟོག་པ་མེད་པ་བཞིན་ནོ། ། དེ་དག་མེད་པར་ཡང་ཅིས་གྲུབ་ཅེ་ན། ཐམས་ཅད་ཀེང་རུས་དང་ནམ་མཁའ་ལ་ས་དང་ཆུ་ལ་སོགས་པ་ད་ལྟར་གྱི་སྐྱེས་བུ་མ་འཁྲུལ་བའི་མངོན་སུམ་དང་རྣལ་འབྱོར་བ་དེ་ཉིད་ཀྱིའང་ཤེས་པ་མ་འཁྲུལ་བ་གཞན་གྱིས་ཀྱང་མ་དམིགས་པའི་ཕྱིར་རོ།

། གལ་ཏེ་ཐམས་ཅད་སར་སྣང་བ་ལ་སོགས་པ་ཡོད་པ་ཡིན་ཏེ་རྣལ་འབྱོར་པའི་ཤེས་པས་མཐོང་བའི་ཕྱིར་རོ་ཞེ་ན། དེ་དག་རྣལ་འབྱོར་བའི་ཤེས་པ་མ་འཁྲུལ་བས་མཐོང་བའི་རྟགས་མ་གྲུབ་སྟེ་ཟད་པར་གྱི་ཏིང་ངེ་འཛིན་ལ་སོགས་བ་སྒོམ་བྱུང་འཁྲུལ་བ་དེ་ཡིན་པའི་ཕྱིར་རོ། ། སྒོམ་བྱུང་མ་འཁྲུལ་བ་ནི་ཐོས་པའི་དོན་བསམ་བྱུང་གིས་གཏན་ལ་ཕབ་ནས་ཤིན་ཏུ་གོམས་བར་བྱས་པས་སྒོམ་པ་ཡོངས་སུ་རྫོགས་པའི་ཚེ་གོམས་ཡུལ་གསལ་བར་སྣང་བའི་བློ་དེ་ཡིན་ནོ། ། གསུམ་པ་མཇུག་བསྡུ་བ་ནི། གོམས་པ་ལ་གསལ་སྣང་སྐྱེ་བ་དེའི་ཕྱིར་འོག་ཏུ་རྣལ་འབྱོར་པའི་བློ་ནི་མི་རྟོག་པ་ཡིན་ཏེ་གོམས་ཡུལ་དེ་གསལ་བའི་ཕྱིར་རོ། ། གང་གི་ཚེར་གསལ་ཞེ་ན་སྒོམ་པ་ཡོངས་སུ་རྫོགས་པ་སྟེ་མཐར་ཕྱིན་པའི་དུས་ནའོ། ། གང་གསལ་ཞེ་ན་བདེན་པ་བཞི་ལ་སོགས་པ་ཡང་དག་པ་དང་མི་གཙང་བ་ལ་སོགས་པ་ཡང་དག་མིན་པའི་དོན་གང་དང་གང་ཤིན་ཏུ་སྒོམ་པར་གྱུར་བའི་དོན་དེའོ། ། འབྲས་བུ་ཅན་ཞེས་པ་ནི་ཤིན་ཏུ་སྒོམ་པ་ནི་བློ་གསལ་བར་སྣང་བའི་འབྲས་བུ་ཅན་ཡིན་ནོ་ཞེས་པའི་དོན་ནོ། ། གཉིས་པ་མ་འཁྲུལ་བའི་རང་བཞིན་ནི་འོ་ན་བདག་རྐྱེན་བསྒོམས་པ་ལས་བྱུང་བའི་བློ་ཐམས་ཅད་རྣལ་འབྱོར་གྱི་མངོན་སུམ་ཡིན་ནམ་ཞེ་ན། བདེན་པ་དང་རྫུན་པའི་དོན་གཉིས་བསྒོམས་པ་དེ་ལས་སྔར་ལེའུ་གཉིས་པར་དཔྱད་པའི་བདེན་པ་བཞིའི་དངོས་པོ་མི་རྟག་པ་ལ་སོགས་པའི་རང་བཞིན་དུ་གཏན་ལ་ཕབ་པ་བཞིན་གསལ་བར་སྣང་བ་གང་ཡིན་པ་དེ་རུ་བསྒོམས་པ་ལས་བྱུང་བའི་མངོན་སུམ་ཚད་མ་ཡིན་ཏེ་ལོ་ཀ་ཕ་རོལ་དང་འཕགས་པའི་བདེན་པ་བཞི་ལ་སོགས་པ་ལ་སླུ་བ་་མེད་པ་ཅན་ཡིན་པའི་ཕྱིར་རོ། ། ལྷག་མ་ཡང་དག་པ་མ་ཡིན་པའི་དོན་བསྒོམས་པ་ནི་གསལ་བར་སྣང་ཡང་རྣལ་འབྱོར་མངོན་སུམ་མ་ཡིན་ཏེ་ཉེ་བར་བསླད་པ་སྟེ་འཁྲུལ་བ་ཡིན་པའི་ཕྱིར་ཟླ་བ་གཉིས་འཛིན་བཞིན་ནོ། ། གསུམ་པ་རྟོག་བྲལ་གྱི་དོན་བསྟན་པ་ནི་རྟོག་པའི་ཤེས་པ་རང་རིག་མངོན་སུམ་དུ་མི་འགྱུར་ཏེ།

རྟོག་པ་ཡིན་པའི་ཕྱིར་རོ་ཞེ་ན། ཡུལ་གང་ལ་ལྟོས་ནས་རྟོག་པར་འཇོག་པའི་ཡུལ་དེ་ལ་མངོན་སུམ་མ་ཡིན་ཏེ་ཤེས་པ་གང་ཡུལ་གང་ལ་སྒྲ་སྟེ་བརྡའི་དོན་འདས་པ་འཛིན་པའི་བློ་དེ་ནི་ཡུལ་དེ་ལ་ལྟོས་ནས་རྟོག་པ་ཡིན་ཏེ་འདས་པ་ཞིག་པ་མི་གསལ་བའི་ཕྱིར་རོ། ། གང་ལ་ལྟོས་ནས་མངོན་སུམ་དུ་འཇོག་པའི་ཡུལ་དེ་ལ་ལྟོས་ནས་རྟོག་པ་མ་ཡིན་ཏེ་ཤེས་པ་རང་གི་ངོ་བོ་ནི་སྒྲའི་དོན་མིན་ཏེ་བརྡ་གདགས་པར་མི་ནུས་པའི་ཕྱིར་རོ། ། དེས་ན་ཤེས་པ་རང་གི་ངོ་བོ་ལ་ལྟོས་ནས་རྟོག་པ་མེད་པ་དེའི་ཕྱིར་རང་གི་ངོ་བོ་དེ་ལ་ཤེས་པའི་ཆོས་ཀུན་མངོན་སུམ་ཡིན་ནོ། ། སློབ་དཔོན་གྱིས་ཀྱང༌། རྟོག་པའང་རང་རིག་ཉིད་དུ་འདོད། ། དོན་ལ་རྣམ་པར་རྟོག་པའི་ཕྱིར། ། ལྐོག་གྱུར་རབ་ཏུ་མ་གྲུབ་པས། ། རང་གི་ངོ་བོར་མི་རྟོག་ཕྱིར། ། ཞེས་བཤད་དོ། ། མངོན་སུམ་ཡང་དག་པ་རྣམས་བཤད་ཟིན་ཏོ། ། གཉིས་པ་མངོན་སུམ་ལྟར་སྣང་ལ་གཉིས་ཏེ། ལྟར་སྣང་གི་རབ་ཏུ་དབྱེ་བ་དང༌། དེ་ལྟར་ཕྱེ་བའི་དགོས་པའོ། ། དང་པོ་ནི་སློབ་དཔོན་གྱིས་ལྟར་སྣང་བདུན་དུ་བཤད་དེ། འཁྲུལ་དང་ཀུན་རྫོབ་ཤེས་པ་དང༌། ། རྗེས་དཔག་རྗེས་སུ་དཔག་ལས་བྱུང༌། ། དྲན་དང་འདོད་པ་ལས་བྱུང་བའོ། ། མངོན་སུམ་ལྟར་སྣང་རབ་རིབ་བཅས། ། ཞེས་སོ། ། དེ་ལ་འཁྲུལ་བ་ནི་སྨིག་སྒྱུ་དང༌། ཐག་པ་ལ་སོགས་པ་ལ་ཆུ་དང་སྦྲུལ་ལ་སོགས་པར་སྒྲོ་འདོགས་པའོ། ཀུན་རྫོབ་ཤེས་པ་ནི་བུམ་པའི་གཟུགས་ལ་དྲི་རོ་ལ་སོགས་པ་ཡོད་པར་འཛིན་པའམ་བུམ་པའི་གྲངས་ལ་སོགས་པ་ཐ་དད་དུ་ཡོད་པར་འཛིན་པའོ། ། རྗེས་དཔག་ནི་རྟགས་ཀྱི་འབྲེལ་བ་འཛིན་པའོ། ། དེ་ལས་བྱུང་བ་ནི་ཚད་མའོ། དྲན་པ་ནི་ཚད་མ་གཉིས་ཀྱི་རྗེས་སུ་སྐྱེས་པའི་ངེས་ཤེས་སོ། ། འདོད་པ་ལས་བྱུང་བ་ནི་བརྗོད་འདོད་ལས་བྱུང་བ་སྟེ་སྒྲའི་རྗེས་སུ་འབྲང་བའི་རྟོག་པའོ། ། དེ་དག་ནི་རྟོག་པ་མངོན་སུམ་ལྟར་སྣང་ཡིན་ལ། རབ་རིབ་བཅས་ཞེས་པ་ནི་རྟོག་མེད་མངོན་སུམ་ལྟར་སྣང་ཡིན་ནོ། ། འདིར་མངོན་སུམ་ལྟར་སྣང་བཞིར་བསྡུས་ནས་བཤད་དེ་དེ་ཡང་རྟོག་པའི་ཤེས་པ་རྣམས་གསུམ་དང་ཞེས་པ་འཁྲུལ་བའི་ཤེས་པ་དང༌།

ཀུན་རྫོབ་ཤེས་པ་དང༌། ལྷག་མ་བཞི་ལ་ལྐོག་ཏུ་གྱུར་པའི་དོན་ཅན་ཞེས་པ་སྟེ། རྟེན་དབང་པོ་བསླད་པ་ལས་བྱུང་བའི་ཤེས་པ་ཐམས་ཅད་ནི་རྟོག་མེད་མངོན་སུམ་ལྟར་སྣང་ཞེས་པ་གཅིག་ཡིན་ཏེ་དེ་ལྟར་ན་བཞིའོ། །དེ་ལ་སྨིག་རྒྱུ་དང་ཐག་པ་ནི་མངོན་སུམ་ཡིན་ལ་དེ་ལ་ཆུ་དང་སྦྲུལ་དུ་འཛིན་པ་ནི་རྟོག་པ་འཁྲུལ་བའི་ཤེས་པའོ། །ཀུན་རྫོབ་ཤེས་པ་ནི་ཀུན་རྫོབ་ཏུ་ཡོད་པའི་བུམ་པ་ལ་དེའི་གཟུགས་མིག་གིས་མཐོང་བ་ནི་མངོན་སུམ་ཡིན་ལ་གཟུགས་དེ་ལ་སྔོན་མཐོང་བའི་དྲྀ་དང་རོ་ལ་སོགས་པའང་ཡོད་པར་འཛིན་པ་ནི་རྟོག་པའི་ཤེས་པའོ། ། གཟུགས་ལ་དྲི་རོ་ཡོད་པར་སྒྲོ་འདོགས་པའི་རྒྱུ་མཚན་ནི་དེ་དག་འདུ་བའི་གཞི་ཡན་ལག་ཅན་གཅིག་ཏུ་སྒྲོ་བཏགས་པ་ལས་ཡིན་ནོ།

 ། དེ་བཞིན་དུ་བུམ་པའི་གྲངས་ལ་སོགས་པ་འཛིན་པ་ཡང་རྟོག་པ་ཡིན་ནོ། ། ལྐོག་ཏུ་གྱུར་བའི་དོན་ཅན་ལ་རྟགས་ཀྱི་འབྲེལ་བ་འཛིན་པ་དང་རྗེས་དཔག་ནི་སྔོན་མཐོང་བའི་མེ་ལ་སོགས་པ་དྲན་པ་མེད་ན་མི་སྐྱེ་བའི་ཕྱིར་རྟོག་པ་ཡིན་ལ་དྲན་པ་དང༌། བརྗོད་འདོད་ལས་བྱུང་བ་ནི་རྟོག་ཀུན་ལ་རྟོག་པར་གསལ་ལོ། ། དེ་དག་ཀྱང་བསྡུ་ན་རྣམ་ངེས་ལས་མངོན་སུམ་ལྟར་སྣང་གཉིས་སུ་བཤད་དེ། རྣམ་རྟོག་དངོས་མི་སྣང་ཕྱིར་དང༌། ། ཉེ་བར་བསླད་པ་སླུ་བའི་ཕྱིར། ། ལྟར་སྣང་བ་ནི་གཉིས་སུ་བརྗོད་ཞེས་སོ། ། གཉིས་པ་ལ་གཉིས་ཏེ། རྟོག་པ་ལ་གསུམ་དུ་ཕྱེ་བའི་དགོས་པ་དང༌། དེ་ལས་བསླད་པ་ལོགས་སུ་བཀར་བའི་དགོས་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཉིས་ལས། རྟོག་པ་དང་པོ་གཉིས་སྨོས་པའི་དགོས་པ་ནི། རྟོག་པ་ལ་གསུམ་དུ་དབྱེ་བ་མི་འཐད་དེ་རྫས་ཀྱི་དབྱེ་བ་བྱེད་ན་ཉུང་ལ་རིགས་ཀྱི་དབྱེ་བ་བྱེད་ན་མང་བའི་ཕྱིར་རོ་ཞེ་ན། དགོས་པ་ལ་ལྟོས་བའི་དབྱེ་བ་ཡིན་ཏེ། འདི་ལྟར་བདག་རྐྱེན་དབང་པོ་ལས་སྐྱེས་པ་མ་ཡིན་པར་གྲུབ་པར་བྱ་བའི་དོན་དུ་འཁྲུལ་བའི་ཤེས་པ་དང་ཀུན་རྫོབ་ཤེས་པ་གཉིས་བཤད་དེ། མུ་སྟེགས་ཁ་ཅིག་དེ་དབང་ཤེས་སུ་འདོད་པའི་འཁྲུལ་བ་མཐོང་བའི་ཕྱིར་རོ། ། འདི་ལྟར་དབང་པོ་དང་དོན་ཕྲད་པ་ལས་བྱུང་བའི་ཤེས་པ་འཁྲུལ་བ་མེད་པ་ངེས་པའི་བདག་ཉིད་ནི་མངོན་སུམ་མོ་ཞེས་འདོད་དོ། དེ་ལ་དབང་པོ་སྨོས་པས་དབང་པོ་ལས་མ་སྐྱེས་པའི་མངོན་སུམ་ལྟར་སྣང་བཅད་ལ། ། དོན་ཕྲད་པ་ལས་བྱུང་བས་དོན་མེད་པ་འཛིན་པའི་ཟླ་གཉིས་ཀྱི་ཤེས་པ་ལ་སོགས་པ་གཅོད་པ་ཡིན་ནོ། ། འཁྲུལ་བ་མེད་པས་ནི་སྨིག་སྒྱུ་ལ་ཆུར་འཛིན་པ་ལ་སོགས་པ་བཅད་པ་ཡིན་ཏེ་ཆུར་འཛིན་པ་ནི་དབང་སྐྱེས་སུ་མི་འདོད་ན་དེ་གཅོད་བའི་དོན་དུ་མ་འཁྲུལ་བ་སྨོས་པ་དོན་མེད་དེ་དབང་པོ་ལས་བྱུང་བ་ཞེས་པ་ཉིད་ཀྱིས་བཅད་པའི་ཕྱིར་རོ། །ཀུན་རྫོབ་ཏུ་ཡོད་པ་ལས་གཞན་སྒྲོ་འདོགས་པའི་ཤེས་པ་ནི་དབང་སྐྱེས་སུ་གསལ་བར་འདོད་དེ་བུམ་པའི་རྫས་དང་ལས་ལ་སོགས་པ་འཛིན་པར་འདོད་པའི་ཕྱིར་རོ།

། དེས་ན་འཁྲུལ་བ་དེ་བཟློག་བའི་དོན་དུ་དང་པོ་གཉིས་བཤད་པ་ཡིན་ནོ། ། གཉིས་པ་ལྐོག་ཏུ་གྱུར་བའི་དོན་ཅན་སྨོས་པའི་དགོས་པ་ནི། འོ་ན་རྗེས་དཔག་ལ་སོགས་པ་འདིར་སྨོས་པ་དོན་མེད་དུ་འགྱུར་ཏེ་དབང་པོ་ལས་མ་སྐྱེས་པར་གྲུབ་ཟིན་པའི་ཕྱིར་རོ་ཞེ་ན། དེ་དགོས་བ་གཞན་གྱི་དོན་དུ་ཡིན་ཏེ་རྟོག་པ་སྔ་མ་གཉིས་དབང་སྐྱེས་མ་ཡིན་པར་སྒྲུབ་པའི་དཔེར་བརྗོད་པའི་ཕྱིར་ཏེ། རྗེས་དཔག་ལ་སོགས་གྲུབ་ཟིན་ཀྱང༌། ། སྒྲུབ་བྱེད་ཡིན་ཕྱིར་སྨོས་པ་ཉིད། ། ཐམས་ཅད་དུ་ནི་གྲུབ་པ་ཉིད། ། དཔེ་ཉིད་དུ་ནི་རབ་རུ་སྦྱོར། ། ཞེས་པས། སྒྲ་མི་རྟག་པར་སྒྲུབ་པའི་དཔེ་བུམ་པ་ལྟ་བུའོ། ། གཉིས་པ་ལ་གཉིས་ཏེ། སྔ་མ་གཉིས་དབང་སྐྱེས་སུ་དགོས་པའི་རྒྱུ་མཚན་དང༌། ཕྱི་མས་དེ་དག་དབང་སྐྱེས་མ་ཡིན་བར་སྒྲུབ་ནུས་པའི་རྒྱུ་མཚན་བསྟན་པའོ། ། དང་པོ་ནི་འཁྲུལ་བ་དང་ཀུན་རྫོབ་ཤེས་པ་གཉིས་ལ་འགའ་ཞིག་དབང་སྐྱེས་སུ་འཁྲུལ་བའི་རྒྱུ་ཅི་ཡིན་ཞེ་ན་བརྡ་རྟེན་ཅན་དང་ཞེས་པ་སྟེ་དབང་པོ་ལས་སྐྱེས་པར་འཁྲུལ་བ་ཡིན་ནོ་ཞེས་དྲང་ངོ། ། གང་དབང་པོ་ལས་སྐྱེས་པར་འཁྲུལ་ཞེ་ན། བརྡའི་རྟེན་ཅན་གྱི་རྟོག་པ་འཁྲུལ་ཞེས་སྦྱར་ཏེ། བརྡའི་རྟེན་ཅན་ནི་ཡན་ལག་ཅན་དང་ལས་དང་སྤྱྀ་ལ་སོགས་པ་ཡིན་ཏེ་དེ་དག་ཏུ་འཇོག་པའི་རྒྱུ་མཚན་ནི་བརྡ་ཙམ་ཡིན་པའི་ཕྱིར་རོ། ། དེ་བཞིན་དུ་དོན་གཞན་ལ་སྒྲོ་འདོགས་པའི་རྒྱུ་རྟོག་པའང་དབང་སྐྱེས་སུ་འཁྲུལ་ཏེ་དེ་ལ་དོན་གཞན་ནི་དབང་པོ་གཞན་གྱི་ཡུལ་ལས་དོན་གཞན་པ་མིག་གི་ཡུལ་དུ་གྱུར་པའི་བུམ་པའི་གཟུགས་ལ་དྲི་དང་རོ་ལ་སོགས་པའང་ཡོད་པར་སྒྲོ་འདོགས་པ་དང༌། ཡང་དོན་གཞན་དུ་སྒྲོ་བཏགས་ཞེས་སྦྱར་ཏེ་སྨིག་རྒྱུ་དང་ཐག་པ་ལ་དེ་ལས་གཞན་པའི་ཆུ་དང་སྦྲུལ་དུ་སྒྲོ་འདོགས་པའོ། ། དེ་ལ་འཁྲུལ་བའི་ཤེས་པ་ལ་བརྡའི་རྟེན་ཅན་དང་དོན་གཞན་དུ་སྒྲོ་འདོགས་པ་གཉིས་ཀ་ཡོད་དེ་ཆུ་ལ་སོགས་པའི་བརྡ་ཤེས་པ་ལ་ལྟོས་པའི་ཕྱིར་དང༌། དེ་མ་ཡིན་ལ་དེར་འཛིན་པའི་ཕྱིར་རོ།

།ཀུན་རྫོབ་ཤེས་པ་ལའང་གཉིས་ཀ་ཡོད་དེ་སྔར་བུམ་པ་དང་གྲངས་ལ་སོགས་པའི་བརྡ་ཤེས་པ་ལ་ལྟོས་པའི་ཕྱི་དང་ཀུན་རྫོབ་ཏུ་ཡོད་པའི་བུམ་པ་ལ་རྫས་དང་ཡོན་ཏན་ལ་སོགས་པར་འཛིན་པའི་ཕྱིར་རོ། ། དེ་དག་དབང་སྐྱེས་སུ་འཁྲུལ་བའི་རྒྱུ་ཅི་ཡིན་ཞེ་ན། དུས་འགའ་ཞིག་གིས་མངོན་སུམ་གྱིས་སྨིག་རྒྱུ་དང༌། བུམ་པ་ལ་སོགས་པ་མཐོང་པའི་ཚེ་རྟོག་པ་དེ་དག་དབང་སྐྱེས་དེ་དང་ཉེ་བ་སྟེ་བར་མ་ཆད་པར་འཇུག་པའི་ཕྱིར་རོ། ། རྒྱུ་ཞེས་པ་ནི་འཁྲུལ་བའི་རྒྱུ་ནི་ཉེ་བར་འཇུག་པ་དེ་ཡིན་ནོ་ཞེས་པའི་དོན་ཏོ། ། གཉིས་པ་ལ་གཉིས་ལས་དེ་དག་དབང་སྐྱེས་མ་ཡིན་པའི་རྒྱུ་མཚན་ནི་ཇི་ལྟར་ཏེ་དཔེར་ན་བློ་གང་ལ་ལྐོག་གྱུར་དོན་དུ་ཡོད་པ་ཅན་གྱི་རྟོག་པ་འདི་མངོན་སུམ་སྟེ་ད་ལྟར་གྱི་དོན་ལ་འཛིན་པའི་དབང་སྐྱེས་མ་ཡིན་ནོ་ཞེས་སྦྱར་རོ། ། ལྐོག་ཏུ་གྱུར་པའི་དོན་ཅན་གྱི་རྟོག་པ་གང་ཞེ་ན། དྲན་པ་དང་སོགས་པ་སྟེ་རྗོད་འདོད་ལས་བྱུང་བ་དང་རྗེས་དཔག་དང་དེ་ལས་བྱུང་བ་སྟེ་བཞིའོ། ། དེ་དག་དབང་པོ་ལས་མ་སྐྱེས་པ་ཅིའི་ཕྱིར་ཞེ་ན། སྔོན་གྱི་བརྡ་དྲན་པ་ལ་ལྟོས་ནས་སྐྱེས་པའི་ངང་ཚུལ་ཅན་ཡིན་པའི་ཕྱིར་རོ། ། གཉིས་པ་རྒྱུ་མཚན་དེ་དོན་ལའང་ཡོད་པར་བསྟན་པ་ནི། རྗེས་དཔག་ལ་སོགས་པ་དབང་སྐྱེས་མ་ཡིན་པ་དེ་ལྟར་འཁྲུལ་བ་དང་ཀུན་རྫོབ་ཤེས་པ་གཉིས་པོ་དེ་ཡང་མངོན་སུམ་ལས་ཉམས་པ་སྟེ་དབང་སྐྱེས་མ་ཡིན་ཞེས་སྦྱར་རོ། །དེ་ཅིའི་ཕྱིར་ཞེ་ན་སྔོན་ཉམས་སུ་མྱོང་བའི་བརྡ་དྲན་པ་མེད་པར་གྱུར་ན་དབང་པོས་བཟུང་བའི་དོན་བུམ་པ་དང་སྣམ་བུ་ལ་སོགས་པ་དག་ལ་བུམ་པའི་རྫས་དང་གྲངས་ལ་སོགས་པར་འཛིན་པའི་ཤེས་པའང་ཡོད་བ་མིན་པས་ཞེས་པ་ནི་བརྡ་དྲན་ལོག་ན་རྟོག་པ་དེ་ལྡོག་པའི་ཕྱིར་རོ། ། ཞེས་པའི་དོན་ཏོ། ། དེ་བཞིན་དུ་ཆུའི་བརྡ་མ་དྲན་ན་སྨིག་རྒྱུ་ལ་ཆུར་འཛིན་པ་མི་འབྱུང་ལ་སྔཽན་མྱོང་བའི་རོ་ལ་སོགས་པ་མ་དྲན་ན་མིག་གིས་མཐོང་བའི་བུམ་པ་ལའང་དྲི་རོ་ལ་སོགས་པ་ཡོད་བར་འཛིན་བའི་རྟོག་པའང་མི་འབྱུང་བ་ཡིན་ནོ།

།དེས་ན་བློ་དེ་དག་དྲན་པ་ལས་སྐྱེས་པས་དབང་སྐྱེས་མ་ཡིན་ཞེས་སྟོན་པ་སྟེ་གང་དྲན་པ་ལས་བྱུང་བའི་བློ་དེ་ནི་མངོན་སུམ་མ་ཡིན་ཏེ་དཔེར་ན་རྗེས་དཔག་ལ་སོགས་པ་བཞི་ལྟ་བུའོ། ། བུམ་པའི་རྫས་ལ་སོགས་པར་འཛིན་པའི་ཤེས་པ་དང་སྨིག་རྒྱུ་ལ་ཆུར་འཛིན་པའི་ཤེས་པའང་དྲན་པའི་སྟོབས་ལས་བྱུང་བ་ཡིན་ནོ། །ཞེས་པའོ། ། གཉིས་པ་བསླད་པ་ལོགས་སུ་བཀར་བའི་དགོས་པ་ལ་གསུམ་སྟེ། རང་གི་ལུགས་བཞག་པ་དང༌། གཞན་གྱི་ལུགས་དགག་པ་དང༌། དེ་དག་གི་དོན་བསྡུ་བའོ། ། དང་པོ་ནི་གལ་ཏེ་བསླད་པ་མངོན་སུམ་ལྟར་སྣང་ཡིན་ནོ་ཞེས་བརྗོད་པ་ལ་དགོས་པ་ཅི་ཡོད་ཅེ་ན། ཁ་ཅིག་སྐྲ་ཤད་འཛིན་པ་ལ་སོགས་པ་ཡང་རྟོག་པ་འདོད་པས་དེ་བཟློག་པའི་དོན་དུ་རབ་རིབ་བཅས་ཞེས་པའི་ཚིག་དེས་ཕྱི་ནང་གི་རྐྱེན་གྱིས་རྟེན་དབང་པོ་ལ་གནོད་པ་བྱས་པ་ལས་སྐྱེས་པའི་བློ་རྟོག་བྲལ་ཡིན་ཡང་མངོན་སུམ་ལྟར་སྣང་དུ་བརྗོད་པ་ཡིན་ནོ། ། དེའང་ཁ་ཅིག་ན་རེ་ཟླ་གཉིས་འཛིན་པ་ལ་སོགས་པ་རྟོག་པ་དང་བྲལ་བའི་ཕྱིར་མངོན་སུམ་དུ་འགྱུར་རོ་ཞེ་ན། རྟོག་པ་དང་བྲལ་པ་ཙམ་གྱིས་མངོན་སུམ་དུ་འཇོག་མི་ནུས་ཀྱི་མ་འཁྲུལ་བའང་དགོས་སོ་ཞེས་བསྟན་པའི་དོན་དུ་ཕྱོགས་ཀྱི་གླང་པོས་མངོན་སུམ་ལྟར་སྣང་འཆད་པའི་སྐབས་འདིར་ལྟར་སྣང་བཞི་པ་ནི་དྲན་པ་དང་འདོད་པ་ལས་བྱུང་བའོ་ཞེས་པའི་ཚིག་གིས་རྟོག་པའི་སྡེ་ཚན་ལས་ལོག་སུ་དམིགས་ཀྱིས་བསལ་ཏེ་འཁྲུལ་པའི་ཤེས་པ་འདི་ལྟ་བུ་མ་གཏོགས་པའི་རྟོག་བྲལགྱི་ཤེས་པ་ཐམས་ཅད་མངོན་སུམ་ཡིན་ནོ་ཞེས་བསྟན་པའོ། ། དཔེར་ན་མདོ་ལས། དགྲ་བཅོམ་པ་ཟག་པ་ཟད་པ་ཞེས་པ་ལ་སོགས་པ་འཕགས་པའི་ཡོན་ཏན་བརྗོད་པ་སྤྱིར་བཏང་བ་ལ་འོ་ན་འཁོར་ཐམས་ཅད་དེ་ལྟ་བུ་ཁོ་ན་ཡིན་ནམ་སྙམ་པའི་ལོག་རྟོག་བཟློག་པའི་ཆེད་དུ་གང་ཟག་གཅིག་མ་གཏོགས་པ་ཐམས་ཅད་ནི་དེ་ལྟ་བུ་ཡིན་ནོ་ཞེས་དམིགས་ཀྱིས་བསལ་བ་ལྟ་བུའོ། ། བསླད་པ་མངོན་སུམ་ལྟར་སྣང་དུ་སྟོན་པ་དེ་ལ་རབ་རིབ་འབའ་ཞིག་སྨོས་པ་ནི་རྟེན་ལ་ཉེ་བར་གནོད་པའི་མིག་སེར་དང་མྱུར་དུ་བསྐོར་བ་དང་གྲུ་ཞུགས་པ་ལ་སོགས་པ་གནོད་པ་བྱས་པའི་བསླད་པ་ཐམས་ཅད་ཀྱང་མངོན་སུམ་ལྟར་སྣང་དུ་མཚོན་པར་བྱེད་པ་ཡིན་ནོ།

། གཉིས་པ་ལ་གཉིས་ཏེ། ཟླ་གཉིས་འཛིན་པ་ལ་སོགས་པ་ཡིད་ཀྱི་འཁྲུལ་བར་འདོད་པ་དགག་པ་དང༌། དམིགས་བསལ་གྱི་དོན་གཞན་དུ་འདོད་པ་དགག་པའོ། ། དང་པོ་ནི་ཁ་ཅིག་ན་རེ། ཟླ་གཉིས་འཛིན་པ་ནི་རྟོག་པའི་ཤེས་པ་ཡིན་ཏེ་མིག་ཤེས་ཀྱིས་ཟླ་བ་གཅིག་མཐོང་བ་ལ་རྟོག་པས་ཟླ་བ་གཉིས་སུ་བཟུང་བའི་ཕྱིར་ཏེ། མིག་གིས་སྨིག་སྒྱུ་མཐོང་བ་ལ་རྟོག་པས་ཆུར་བཟུང་བ་བཞིན་ཞེས་ཟེར་རོ། ། འདི་དགག་པ་ལ་གཉིས་ཏེ། ལུང་གིས་དགག་པ་དང༌། རིགས་པས་དགག་པའོ། ། དང་པོ་ལ་གཉིས་ལས། དང་པོ་ལུང་དང་འགལ་བའི་རྒྱུ་མཚན་ནི། སློབ་དཔོན་གྱིས་རྩོད་པ་གྲུབ་པར་དབང་ཤེས་ཀྱི་དམིགས་རྐྱེན་བརྟག་པའི་སྐབས་སུ་ཉན་ཐོས་ན་རེ། ཕྱི་རོལ་གྱི་དོན་དམིགས་པའི་རྐྱེན་ཡིན་ནོ་ཞེས་ཟེར་རོ། ། འོ་ན་དོན་དེ་དབང་ཤེས་ཀྱི་རྒྱུ་ཡིན་པས་སམ་དེ་ལས་སྣང་བས་ཡིན་བརྟག་གྲང༌། དང་པོ་ལྟར་ན། འོ་ན་སྔོན་པོ་ལ་སོགས་པ་འཛིན་པའི་བློ་མ་འཁྲུལ་བ་དང༌། ཟླ་གཉིས་ལ་སོགས་པ་འཛིན་པའི་བློ་འཁྲུལ་བའི་རྒྱུ་ཡང་དབང་པོའང་ཡིན་པའི་ཕྱིར། དབང་པོའང་ཡུལ་དུ་ཐལ་ཞེས་པའི་གཞུང་འདི་དང་ཡིད་ཀྱི་འཁྲུལ་བར་འདོད་པ་དེ་དག་འགལ་ལོ། ། ཟླ་གཉིས་སུ་སྣང་བ་ཡིད་ཀྱི་འཁྲུལ་བ་ཡིན་ན་དབང་པོ་དེའི་རྒྱུར་ཅིའི་ཕྱིར་བརྗོད། གཉིས་པ་དེའི་ལན་དགག་པ་ནི། གལ་ཏེ་ཡིད་ཀྱི་འཁྲུལ་བ་ཡིན་ཡང་དེའི་རྒྱུར་དབང་པོའམ་བཤད་པ་མི་འགལ་ཏེ་བརྒྱུད་པས་དབང་པོའང་ཡིད་འཁྲུལ་བའི་རྒྱུ་ཡིན་པའི་ཕྱིར་རོ། །འདི་ལྟར་དབང་པོ་ལས་དབང་ཤེས་དེ་ལས་ཡིད་འཁྲུལ་བ་སྐྱེ་བས་ཞེ་ན་མ་ཡིན་ཏེ་དབང་པོའི་ཤེས་པའི་སྤྱོད་ཡུལ་ཕྱི་རོལ་གྱི་གཟུགས་ལ་སོགས་པ་ཡིན་ན་དེས་དབང་ཤེས་ཀྱི་རྒྱུ་བྱེད་པས་སམ་དེ་ལས་སྣང་བས་ཡིན་ཞེས་དཔྱད་ནས་འགོག་པ་འདི་ལ་ཡིད་འཁྲུལ་བའི་བརྒྱུད་པའི་རྒྱུ་སྟོན་པ་འདི་སྐབས་སུ་ཇི་ལྟར་འབབ་པར་འགྱུར་བ་ཡིན། འདི་ལྟར་དབང་པོ་ཡིད་ཀྱི་བརྒྱུད་པའི་རྒྱུར་སློབ་དཔོན་བཞེད་ན་དབང་པོའང་ཟླ་གཉིས་འཛིན་པའི་ཡུལ་དུ་འགྱུར་རོ་ཞེས་ཐལ་བ་བརྗོད་པ་མི་རིགས་ཏེ་གཞན་དག་དངོས་ཀྱི་རྒྱུའི་རྡུལ་ཕྲན་ཡུལ་དུ་འདོད་བའི་ཕྱིར་རོ།

། འོ་ན་གལ་ཏེ་བརྒྱུད་པའི་རྒྱུ་ཡིན་ན་དེ་ལྟར་ཐལ་བ་མི་རིགས་སོ་ཞེས་བརྗོད་པར་རིགས་ཀྱི་ཡིད་ཀྱི་ནི། སྐབས་སུ་ཇི་ལྟར་འགྱུར་བ་ཡིན། ། ཞེས་བརྗོད་པར་མི་རིགས་སོ་ཞེ་ན་འདི་ལ་ཁ་ཅིག་ན་རེ། རྒྱན་ལས་ རྡུལ་ཕྲན་ཕན་ཚུན་དབེན་པ་ནི། ། དང་པོ་སོ་སོར་སྣང་བ་ཡིན། ། རྣམ་པར་རྟོག་བའི་ཤེས་པ་ ལས། ། རིལ་པོ་རྣམ་པར་སྣང་བར་གྱུར། ། ཞེས་པས་རགས་པར་སྣང་བ་ནི་རྟོག་པའི་ཤེས་པ་ཡིན་ལ་རྡུལ་ཕྲན་ནི་དེའི་བརྒྱུད་པའི་རྒྱུ་ཡིན་པས་ཡུལ་ཡིན་ནོ་ཞེས་འདོད་པའི་རྒོལ་བ་ལ་ཐལ་བ་བཀོད་པ་ཡིན་ཏེ། འོ་ན་དབང་པོའང་རྟོག་པའི་ཡུལ་དུ་འགྱུར་ཏེ་དེའི་བརྒྱུད་པའི་རྒྱུ་ཡིན་པའི་ཕྱིར་རྡུལ་ཕྲན་བཞིན་ཞེས་ཐལ་བ་བཀོད་པ་ཡིན་ནོ་ཟེར་རོ། ། དེ་འགོག་པ་ལ་སྐབས་སུ་ཇི་ལྟར་འགྱུར་པ་ཡིན་ཞེས་བརྗོད་པ་ཡིན་ཏེ་འདིར་དབང་པོའི་ཡུལབརྟགས་པའི་སྐབས་ཡིན་པའི་ཕྱིར་རོ། ། ཡིད་ཀྱི་ཡུལ་གང་དུའང་དཔྱད་རིགས་པ་མ་ཡིན་ཏེ་དེ་ཡུལ་ལ་མེད་པའི་ཕྱིར་རོ། ། གཉིས་པ་རིགས་པས་དགག་པ་ལ་གཉིས་ཏེ། རྣམ་པར་བརྟགས་ལ་དགག་པ་དང༌། ཧ་ཅང་ཐལ་བས་དགག་པའོ། ། དད་པོ་ནི་བློ་འགའ་ཞིག་དབང་པོ་ལ་བརྟེན་ནས་སྐྱེས་པར་འཇོག་པའི་རྒྱུ་མཚན་དེ་གང་ཡིན། གལ་ཏེ་སྔོན་པོ་འཛིན་པ་ལ་སོགས་པའི་བློ་གང་དུ་དབང་པོ་ཡོད་མེད་ཀྱི་རྗེས་སུ་འཇུག་པ་སྟེ་འགྲོ་ལྡོག་བྱེད་པ་ཅན་ཡིན་ནོ་ཞེ་ན། འོ་ན་དབང་པོའི་རྗེས་སུ་བྱེད་པ་ཟླ་བ་གཉིས་འཛིན་པ་ལ་སོགས་པ་ལའང་མཚུངས་པར་ཡོད་པས་དེ་དག་དབང་པོ་ལས་སྐྱེས་པར་འགྱུར་རོ། ། གལ་ཏེ་དབང་པོ་གསལ་བར་འགྱུར་བ་ལས་བློ་གསལ་དུ་གྱུར་བ་དང་ལྡན་ན་དེ་དབང་པོ་ལས་སྐྱེས་པའི་མཚན་ཉིད་ཡིན་གྱི་རྗེས་སུ་བྱེད་པ་ཙམ་ནི་མ་ཡིན་ནོ་ཞེ་ན། འོ་ན་དབང་པོ་འགྱུར་ན་འགྱུར་བ་དེ་ཟླ་གཉིས་འཛིན་བ་འདི་ལའང་ཡོད་པ་ཉིད་ཡིན་པས་དེའང་དབང་སྐྱེས་སུ་འགྱུར་རོ། ། དེ་ལྟར་ན་འདི་དབང་པོ་ལས་སྐྱེས་མ་ཡིན་ནོ་ཞེས་ཅིའི་ཕྱིར་འགོང༌། ། གཉིས་པ་ནི་ཟླ་གཉིས་འཛིན་པ་ལ་སོགས་པ་འདི་ཡང་ཡིད་ཀྱི་འཁྲུལ་བ་ཡིན་ན་ཐག་པ་ལ་སྦྲུལ་དུ་འཛིན་པ་དང་སོགས་པ་སྟེ་སྨིག་རྒྱུ་ལ་ཆུར་འཛིན་པའི་འཁྲུལ་བ་དབང་པོའི་འགྱུར་བ་ཡོད་པའི་དུས་ནའང་ཡུལ་དཔྱད་པས་ལྡོག་པ་བཞིན་དུ་རྐྱེན་གཞན་ཚང་བའི་ཚེ་རབ་དབང་པོ་རབ་རིབ་ལ་སོགས་པའི་སྐྱོན་ཅན་དུ་འགྱུར་བ་ཡོད་ན་ཡང་གཉིས་འཛིན་ལྡོག་པ་སྟེ་མི་སྐྱེ་བར་འགྱུར་ལ་དབང་པོའི་བསླད་པ་ལོག་ཀྱང་ལྡོག་པར་མི་འགྱུར་ཏེ་དབང་པོ་ལས་མ་སྐྱེས་པའི་ཕྱིར་རོ།

། དེ་བཞིན་དུ་ཡུལ་དང་དུས་ཉེ་བ་དབང་པོ་བསླད་པ་ཅན་གྱི་གཞན་གྱི་རྒྱུད་ལ་ནམ་མཁའ་ལ་ཟླ་བ་གཉིས་ཡོད་དོ་ཞེས་བརྗོད་པ་དག་གིས་ཡུལ་དུས་འགའ་ཞིག་གི་ཚེ་ཟླ་གཉིས་ཀྱི་རྟོག་པ་སྐྱེ་བར་འགྱུར་ཏེ། རྐྱེན་གཞན་ཚང་བའི་ཚེ་འགའ་ཞིག་གིས་འདི་སྦྲུལ་སྦྲུལ་ཞེས་བརྗོད་ན་དེར་འཛིན་པའི་རྟོག་པ་སྐྱེ་བ་བཞིན་ནོ། ། ནམ་མཁའ་ལ་ཟླ་བ་གཉིས་མཐོང་བ་དེ་དྲན་པ་དང༌། དེ་དང་ཆོས་མཐུན་པ་ལ་ལྟོས་པར་འགྱུར་ཏེ་སྨིག་རྒྱུ་ལ་ཆུར་འཛིན་པ་སྔར་མཐོང་བའི་ཆུ་དྲན་པ་དང༌། ད་ལྟར་གྱི་སྣང་བ་དེ་སྔར་གྱི་ཆུ་དང་ཆོས་མཐུན་པ་མཐོང་བ་ལ་ལྟོས་པ་བཞིན་ནོ། ། ཟླ་གཉིས་དེ་བློ་ལ་གསལ་བར་སྣང་ཡང་མི་འགྱུར་ཏེ་ཡིད་རྟོག་བཅས་འཁྲུལ་བ་ཡིན་པའི་ཕྱིར་རོ། ། གཉིས་པ་དམིགས་བསལ་གྱི་དོན་གཞན་དུ་འདོད་པ་དགག་པ་ནི། ཁ་ཅིག་ན་རེ་དམིགས་ཀྱི་བསལ་བའི་དོན་བློ་འགའ་ཞིག་རྟོག་པ་མེད་ཀྱང་མངོན་སུམ་ལྟར་སྣང་དུ་ཤེས་པར་བྱ་བའི་དོན་དུ་མ་ཡིན་གྱི་ཟླ་གཉིས་འཛིན་པ་སོགས་པ་དེ་ཡུལ་གསལ་བར་སྣང་བའི་ཕྱིར་རྟོག་མེད་ཡིན་ནམ་སྙམ་པའི་དོགས་པ་ཡོད་པས་དེ་དགག་པའི་དོན་དུ་རྟོག་པའི་སྡེ་ཚན་ལས་ལོགས་སུ་བཀར་ནས་བསྟན་ཡང་རང་གོ་ངོ་བོ་རྟོག་པ་ཡིན་ཞེ་ན། གཉིད་ལོག་པའམ་ཞེས་པ་སྟེ་གཉིད་ལོག་པ་དངསད་པའི་གནས་སྐབས་གཉིས་ཀར་ཡང་བློ་གསལ་བར་སྣང་ན་རྟོག་མེད་ཡིན་ལ། ། རྟོག་པ་ཡིན་ན་གསལ་སྣང་མི་སྲིད་དེ་གསལ་བ་དང་རྟོག་པ་གཉིས་འགལ་བའི་ཕྱིར་རོ་ཞེས་པའི་དོན་ཏོ། ། གསུམ་པ་དོན་བསྡུ་བ་ནི། ཟླ་བ་གཉིས་ལ་སོགས་པ་བློ་ལ་གསལ་བར་སྣང་བ་དེའི་ཕྱིར་གཉིས་འཛིན་དེ་སྒྲ་དོན་སྣང་བའི་རྟོག་པ་མེད་པ་ཡིན་ནོ། ། རྟོག་པ་མེད་ཀྱང་དེ་ཚད་མ་མ་ཡིན་ཏེ་རབ་རིབ་ཡིན་ཏེ་རབ་རིབ་བཅས། ཞེས་པའི་ཚིག་གིས་དེ་ཚད་མ་ཡིན་པ་བཀག་པའི་ཕྱིར་རོ། ། དེ་འགོག་པ་ཅི་སྟེ་དེས་འཇུག་ཡུལ་ལ་སླུ་བའི་ཕྱིར་རོ། ། དེས་ན་མ་འཁྲུལ་བ་མངོན་སུམ་དེའི་མཚན་ཉིད་དུ་དགོས་སོ་ཞེས་ཤེས་པར་བྱ་བའི་དོན་དུ་ཡང་མངོན་སུམ་ལྟར་སྣང་གཉིས་སུ་བཤད་པ་ཡིན་ནོ།

། གསུམ་པ་ཚད་འབྲས་ལ་ལོག་རྟོག་དགག་པ་ལ་གཉིས་ཏེ། ཚད་འབྲས་ཀྱི་རྣམ་བཞག་རྒྱས་པར་བསྟན་པ་དང༌། རྣམ་བཞག་དེ་ཉིད་ངེས་པར་བྱ་བའོ། ། དང་པོ་ལ་ཀུན་ལས་བཏུས་པའི་གཞུང་དང་སྦྱར་ན་བཞི་སྟེ།

 བྱེད་དང་བཅས་ལྟར་རྟོག་གཉིད་ཕྱིར། ཞེས་པ་ལ་བརྟེན་ནས་འབྲས་བུའི་རྟོག་པ་དང་པོ་དང༌། གཉིས་སུ་སྣང་བའིཤེས་པ་སྐྱེ། ། ཞེས་པ་ལ་བརྟེན་ནས་འབྲས་བུའི་རྟོག་པ་གཉིས་པ་དང༌། གང་ཚེ་ཕྱི་རོལ་དོན་གཞལ་བྱ། ། ཞེས་པ་ལ་བརྟེན་ནས་འབྲས་བུའི་རྟོག་པ་གསུམ་པ་དང༌། སྣང་བ་ཅན་གང་དེ་གཞལ་བྱ། ཞེས་པ་ལ་བརྟེན་ནས་ཕྱིའི་དོན་མེད་ཀྱང་ཚད་འབྲས་ཀྱི་རྣམ་བཞག་གྲུབ་པར་བསྟན་པའོ། ། དང་པོ་ལ་གཉིས་ཏེ། བསྒྲུབ་བྱ་སྒྲུབ་བྱེད་སྤྱིའི་རྣམ་པར་བཞག་པ་དང༌། ཁྱད་པར་དུ་ཚད་འབྲས་ཀྱི་བསྒྲུབ་བྱ་སྒྲུབ་བྱེད་གཏན་ལ་དབབ་པའོ། ། དང་པོ་ནི་ཚད་མ་འདིའི་འབྲས་བུ་གང་ཡིན་ཞེ་ན། ཚད་མ་ལ་སྐྱེས་བུའི་དོན་གྲུབ་པ་ལ་སོགས་པའི་འབྲས་བུ་དུ་མ་ཡོད་ཀྱང༌། འདིར་འབྲས་བུ་ནི་གཞལ་བྱ་རྟོགས་པའོ། ། འོ་ན་གཞལ་བྱ་རྟོགས་པ་ནི་ཤེས་པ་ཡིན་ལ་དེའང་འབྲས་བུ་ཡིན་པའི་ཕྱིར་རོ། ། ད་ནི་ཚད་མ་གང་ཡིན་ཞེས་འདྲི་བ་འདི་རྒྱུ་དང་འབྲས་བུ་ཐ་དད་སྙམ་དུ་བསམ་པའོ། ། འདི་ལ་མུ་སྟེགས་པ་ནི་དབང་པོ་དང་དོན་ཕྲད་པ་དང༌། དོན་ལ་ལྟ་བ་དང༌། ཁྱད་པར་གྱི་ཤེས་པ་ཚད་མ་ཡིན་ནོ་ཞེས་ཟེར་རོ། ། ཡང་ཁ་ཅིག་ན་རེ། གང་ཤེས་པ་སྐྱེད་པའི་རྒྱུ་ཡིན་པ་དེ་གཞལ་བྱ་རྟོག་པའི་སྒྲུབ་བྱེད་ཡིན་ཏེ། ཤེས་པ་དང་གཞལ་བྱ་རྟོགས་པ་ལ་ཐ་དད་མེད་པའི་ཕྱིར་རོ། ། ཤེས་པའི་རྒྱུ་ནི་དབང་པོ་ཡིན་པས་དེ་ཚད་མ་ཡིན་ནོ་ཞེས་ཟེར་རོ། ཁ་གཅིག་ན་རེ། དབང་པོ་ལ་སོགས་ཤེས་པའི་རྒྱུ་ཐམས་ཅད་ཚད་མའོ་ཞེས་ཟེར་རོ། ། འདིར་བསྒྲུབ་བྱ་སྒྲུབ་བྱེད་ཀྱི་སྒྲ་ནི་དུ་མ་ལ་འཇུག་སྟེ་ས་བོན་དང་མྱུ་གུ་ལྟ་བུ་བསྐྱེད་བྱ་སྐྱེད་བྱེད་དུ་བརྗོད་པ་དང༌། བྱས་པ་དང་མི་རྟག་པ་ལྟ་བུ་གོ་བྱ་གོ་བྱེད་ལ་བསྒྲུབ་བྱེད་དུ་བརྗོད་པ་དང༌། ། མཚན་ཉིད་དང་མཚོན་བྱ་ལྟ་བུ་དེའི་ཐ་སྙད་དུ་བཞག་པ་དང་འཇོག་པར་བྱེད་པ་ལ་བསྒྲུབ་བྱ་སྒྲུབ་བྱེད་དུ་བརྗོད་པའོ། ། དེས་ན་གཞལ་བྱ་རྟོགས་པ་འབྲས་བུའོ་ཞེས་བརྗོད་ཀྱང་རྒྱུ་ཚད་མ་ལས་དངོས་པོ་ཐ་དད་དུ་གྱུར་པ་ཅིག་མི་དགོས་ཏེ་ཤེས་པ་གཅིག་གི་ཆ་ལ་ཚད་འབྲས་གཉིས་ཀ་གཞག་ཏུ་རུང་བའི་ཕྱིར་རོ།

། དེས་ན་དབང་པོ་ལ་སོགས་པ་ཤེས་པའི་སྐྱེད་བྱེད་ཀྱི་རྒྱུ་ཡིན་ཡང་འབྲས་བུ་ཐམས་ཅད་ཀྱི་རྒྱུར་མི་རུང་ཅེས་སྟོན་པ་ནི། བྱ་བ་སྒྲུབ་པར་བྱེད། ཅེས་པ་ལ་སོགས་པ་སྟེ་རྒྱུ་གཅིག་གིས་འབྲསབུ་ཐམས་ཅད་སྒྲུབ་ནུས་ན་སྐྱེས་བུ་རྣམས་འབད་པ་ཆུང་དུས་འཚོ་བར་འགྱུར་རོ་སྙམ་དུ་དགོངས་པའོ། ། ཡང་ན་དབང་པོ་ལ་སོགས་པ་ནི་ཚད་མ་མ་ཡིན་ཏེ་འོག་ཏུ་འགོག་པའི་ཕྱིར་རོ། ། འོ་ན་གང་ཡིན་ཞེ་ན། ཆོས་གང་གིས་གཞལ་བྱ་རྟོགས་པའི་ཐ་སྙད་དུ་འཇོག་ནུས་པ་དེ་ཡིན་ལ་དེ་ཡང་དོན་དང་འདྲ་བ་ལས་གཞན་ལ་མི་སྲིད་པ་ཡིན་ནོ། ། འོ་ན་ཤེས་པ་སྔོན་པོ་དང་འདྲ་བར་སྐྱེས་པའི་ཚེ་དོན་དཀར་པོ་ལ་སོགས་པ་རྟོགས་པའི་ཐ་སྙད་དུ་འཇོག་ནུས་པར་འགྱུར་རོ་ཞེ་ན༑ མ་ཡིན་ཏེ་བྱ་བ་སྟེ་འབྲས་བུ་དོན་རྟོགས་ཀྱི་སྒྲུབ་བྱེད་ཡིན་ཞེས་པ་ཙམ་གྱིས་ལས་ཏེ་ཡུལ་ཀུན་གྱི་དོན་རྟོགས་ཀྱི་སྒྲུབ་བྱེད་དུ་བརྗོད་པའི་འདྲ་བ་ཐམས་ཅད་མ་ཡིན་ཏེ། ཡིན་ན་སྒྲུ་བྱེད་ཐུག་མེད་དུ་འགྱུར་བའི་ཕྱིར་རོ། ། དཔེར་ན་རྒྱུ་གཅིག་གིས་འབྲས་བུ་དུ་མ་སྐྱེད་མི་ནུས་པ་དང༌། རྟགས་གཅིག་གིས་བསྒྲུབ་བྱ་དུ་མ་གོ་མི་ནུས་པ་བཞིན་ནོ། ། དེས་ན་སྒྲུབ་བྱེད་གང་ལས་རང་རང་གི་འབྲས་བུ་གང་ཡིན་པ་འགྲུབ་པའི་རྒྱུ་དེ་ནི་འབྲས་བུ་དེའི་སྒྲུབ་བྱེད་ཡིན་ལ། ཁྱད་པར་དུ་ཤེས་པ་སྔོན་པོ་དང་འདྲ་བར་སྐྱེས་པ་ནི་སྔོན་པོ་རྟོགས་པའི་སྒྲུབ་བྱེད་ཡིན་ནོ། ། གཉིས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གསུམ་ལས། དོན་གང་དོན་རྟོགས་བྱེ་བྲག་ཏུ་འབྱེད་ནུས་པ་བསྒྲུབ་བྱེད་དུ་བསྟན་པ་ནི། ཡུལ་གཟུགས་ལ་སོགས་པ་དེ་ལ་ལྟོས་ནས་ཉམས་སུ་མྱོང་པའམ་རིག་པ་ཙམ་དུ་འདྲ་བའི་བདག་ཉིད་ཀྱི་ཤེས་པ་དེ་སྒྲུབ་བྱེད་ཀྱི་ཚད་མ་གང་གི་ལས་ཏེ་ཤེས་པའི་ཡུལ་སྒྲ་དང་དྲི་ལ་སོགས་པའམ། སྔོན་པོ་དང་དཀར་པོ་ལ་སོགས་པ་སོ་སོ་ལ་ལྟོས་ནས་ཤེས་པ་འདི་ནི་སྒྲ་རྟོགས་པའོ། ། འདི་ནི་དྲི་རྟོགས་པའོ་ཞེས་ཐ་དད་དུ་རྣམ་པར་འབྱེད་ལ་དེའང་ཤེས་པ་དེའི་བདག་ཉིད་དུ་གྱུར་པའི་འདྲ་བ་ཡིན་ན་སྒྲུབ་བྱེད་ཚད་མ་ཡིན་ནོ།

། གཉིས་པ་དོན་རྟོག་བྱེ་བྲག་ཏུ་འབྱེད་མི་ནུས་ན་སྒྲུབ་བྱེད་མ་ཡིན་པར་བསྟན་པ་ནི། ཤེས་པ་དེའི་བདག་ཉིད་དུ་གྱུར་པ་མ་ཡིན་པའི་ཤེས་པ་སྐྱེས་པའི་རྒྱུ་དབང་པོ་དང་ཡུལ་དང་དེ་དག་ཕྲད་པ་ལ་སོགས་པ་དག་ལ་འབྲས་བུ་ཤེས་པ་གསལ་མི་གསལ་དུ་སྐྱེས་པ་ལ་སོགས་པའི་ཐ་དད་ཡོད་ཀྱང་དོན་རྟོགས་ཀྱི་སྒྲུབ་བྱེད་དུ་མི་རུང་སྟེ། ཐ་དད་ཀྱི་ལས་ཞེས་པ་ཡུལ་ཐ་དད་ལ་ལྟོས་ནས་མྱོང་བ་ཙམ་དུ་ཐ་དད་མེད་པའི་ཤེས་པ་འདི་དོན་སྔོན་པོ་རྟོགས་པ་ལ་སོགས་པ་ཐ་དད་པའི་ཐ་སྙད་དུ་ངེས་པ་སྟེ་འབྱེད་པར་བྱེད་པ་མ་ཡིན་པའི་ཕྱིར་རོ། ། དེ་ཡང་དབང་པོ་ལ་སོགས་པ་ནི་སྔོན་པོ་རྟོགས་པ་ལ་སོགས་པ་ཤེས་པ་ཐམས་ཅད་ཀྱི་རྒྱུ་ཡིན་པའི་ཕྱིར་རོ། ། གསུམ་པ་དེ་དག་གི་དོན་བསྡུ་བ་ནི། དབང་པོ་ལ་སོགས་པས་དོན་རྟོགས་ཐ་དད་དུ་འཇོག་མི་ནུས་པ་དེའི་ཕྱིར་ཤེས་པ་འདིའི་བདག་ཉིད་དུ་གྱུར་པའི་དོན་གྱི་རྣམ་པ་ཐ་དད་པའི་རྒྱུ་མཚན་གང་ལས་ཤེས་པ་འདི་དོན་སྔོན་པོ་འདི་རྟོགས་པར་བྱེད་པ་ཡིན་ནོ་ཞེས་སྒྲུབ་པར་བྱེད་པ་དེ་ཁོ་ན་ཉིད་ལས་ཏེ། ཡུལ་སོ་སོའི་དོན་རྟོགས་བྱེ་བྲག་ཏུ་ངེས་པར་བྱེད་བའི་དོན་དང་འདྲ་བ་དེ་དོན་རྟོགས་དེའི་སྒྲུབ་བྱེད་ཅན་དུ་གྲུབ་པ་ཡིན་ནོ། ། གཉིས་པ་རྒྱས་པར་བཤད་པ་ལ་གསུམ་སྟེ། རང་ལུགས་ཀྱི་ཚད་འབྲས་སྒྲུབ་པ་དང༌། གཞན་ལུགས་ཀྱི་ཚད་འབྲས་དགག་པ་དང༌། རང་གི་ལུགས་ལ་རྩོད་པ་སྤང་བའོ། །དང་པོ་ལ་བཞི་སྟེ། ཚད་མའི་རང་བཞིན་དང་འབྲས་བུའི་རང་བཞིན་དང་ཤེས་པ་གཅིག་ལ་བྱ་བྱེད་མི་འགལ་བའི་འཐད་པ་དང༌། དེའི་དཔེ་བསྟན་པའོ། ། དང་པོ་ལ་གཉིས་ལས་གཞན་སྒྲུབ་བྱེད་མ་ཡིན་པའི་འཐད་པ་ནི། གལ་ཏེ་དབང་པོ་གསལ་མི་གསལ་དང་ཡུལ་ཐག་ཉེ་རིང་ལ་སོགས་པས་ཤེས་པ་གསལ་མི་གསལ་དུ་སྐྱེས་པའི་ཕྱིར་དོན་རྟོགས་ཀྱི་སྒྲུབ་བྱེད་ཡིན་ནོ་ཞེ་ན། དབང་པོ་ལ་སོགས་པའི་ཁྱད་པར་གྱི་རྣམ་པ་འགས་ཤེས་པ་གསལ་མི་གསལ་ལ་སོགས་པ་ཐ་དད་དུ་སྐྱེ་ནའང་དོན་རྟོགས་ཀྱི་སྒྲུབ་བྱེད་དུ་མི་རུང་སྟེ་ཤེས་པ་འདི་དོན་དང་འབྲེལ་བར་བྱེད་མི་ནུས་པའི་ཕྱིར་རོ།

།དེ་ཅིའི་ཕྱིར་ཞེ་ན། ཤེས་པ་འདི་ནི་དོན་སྔོན་པོ་འདི་རྟོགས་པ་ཡིན་ནོ་ཞེས་འབྲེལ་བར་བྱེད་པ་ནི་ཤེས་པ་དོན་གྱི་ངོ་བོའི་རྣམ་པ་ཅན་དུ་སྐྱེས་པ་ལས་གཞན་ལ་སྲིད་པ་མ་ཡིན་པའི་ཕྱིར་རོ། ། གལ་ཏེ་ཤེས་པ་སྔོན་པོ་མཐོང་བའི་ཕྱིར་སྔོན་པོ་དང་འབྲེལ་བ་གྲུབ་བོ་ཞེ་ན། མཐོང་བ་ཞེས་བྱ་བ་འདི་ཅི་ཞིག་ཡིན་མཐོང་བྱ་དོན་གྱི་ཆོས་ཡིན་ན་དོན་ཐམས་ཅད་རྟག་ཏུ་མཐོང་བར་འགྱུར་ཏེ་སྔོན་པོ་དོན་ལ་རྟག་ཏུ་ཡོད་པ་བཞིན་ནོ། །མཐོང་བྱེད་བློའི་ཆོས་ཡིན་ན་དོན་གྱི་རྣམ་པ་བློ་ལ་ཤར་བ་ལས་གཞན་མེད་པས་འདྲ་བ་སྒྲུབ་བྱེད་དུ་གྲུབ་བོ། ། གལ་ཏེ་ཤེས་པ་འདི་དོན་ལས་སྐྱེས་པའི་ཕྱིར་དོན་མཐོང་བ་ཡིན་ན་འོ་ན་དབང་པོའང་མཐོང་བར་འགྱུར་རོ། ། གཉིས་པ་འདྲ་བ་ཁོ་ན་སྒྲུབ་བྱེད་དུ་བསྟན་པ་ནི། གཞན་གྱིས་དོན་རྟོགས་བྱེ་བྲག་ཏུ་འབྱེད་མི་ནུས་པ་དེའི་ཕྱིར་ཞེས་པའི་ཚིགས་བཅད་གཅིག་གོ ། གཉིས་པ་ནི་དོན་དང་འདྲ་བའི་ཚད་མ་དེ་ཡང་ཤེས་པ་དེའི་བདག་ཉིད་ཡིན་པ་དེས་ན་འབྲས་བུ་དོན་རྟོགས་པ་ཡང་ཚད་མ་ལས་གཞན་དུ་གྱུར་པ་མ་ཡིན་ཏེ་ཤེས་པ་གཅིག་ཉིད་དོན་དང་འདྲ་བར་སྐྱེས་པའི་ཆ་ནས་ཚད་མ་ཡིན་ལ་དེས་དོན་རྟོགས་པའི་ཐ་སྙད་ནིའབྲས་བུ་ཡིན་པའི་ཕྱིར་རོ། ། གསུམ་པ་ནི་སྔོ་འཛིན་གྱིས་སྔོན་པོ་རིག་པ་མི་འཐད་དེ་བློ་ལ་སྣང་བའི་སྔོན་པོའི་རྣམ་པ་ཙམ་རིག་པར་འདོད་པའི་ཕྱིར་རོ། ། མ་ངེས་པ་མ་ཡིན་ཏེ་དེ་ནི་ཤེས་པའི་རང་བཞིན་ཡིན་པས་གཅིག་ལ་རིག་བྱ་རིག་བྱེད་གཉིས་མི་འཐད་ཞེ་ན། མི་འགལ་ཏེ་ཡུལ་དེའི་བདག་ཉིད་དམ་རྣམ་པ་ཅན་དུ་སྐྱེས་པའི་ཤེས་པ་དེ་ཆོས་ཅན་ཤེས་པ་རང་གི་ལས་ཏེ་ཡུལ་ལ་དངོས་སུ་འཛིན་པར་བྱེད་པ་དང་བཅས་པར་སྣང་སྟེ་དེ་ལས་དོན་སྔོན་པོ་ལ་སོགས་པ་རྟོགས་པའི་བདག་ཉིད་ཀྱི་ཐ་སྙད་དུ་བྱེད་པའི་ཕྱིར་རོ། ། ལྟ་བུ་ཞེས་པ་ནི་རིགས་པས་དཔྱད་ན་ཤེས་པ་དོན་དངོས་སུ་འཛིན་པ་མི་སྲིད་པའི་ཕྱིར་ཏེ། ཆོས་ཐམས་ཅད་ལ་འབྲས་བུ་སྐྱེད་པར་བྱེད་པ་དང་ལོངས་སྤྱོད་པར་བྱེད་པ་ལ་སོགས་པ་མ་གྲུབ་པ་བཞིན་ནོ།

།འོ་ན་དོན་རྟོགས་པའི་ཐ་སྙད་འགལ་ཞེ་ན་ཤེས་པའི་བདག་ཉིད་དོན་དེ་དངོས་སུ་འཛིན་པར་བྱེད་པ་པོ་མ་ཡིན་ཡང༌། དོན་དང་འདྲ་བར་སྐྱེས་པ་དེའི་དབང་གིས་དོན་རྟོགས་པའི་ཐ་སྙད་དེར་བཞག་པའི་ཕྱིར་ཏེ། རང་དག་རིག་བྱེད་འདི་དག་ནི། ། དོན་ལས་སྐྱེས་པ་ཙམ་དུ་ཟད། ཅེས་པ་ལྟར་རོ། ཐ་དད་མེད་ཀྱང་མྱོང་བར་འཇོག་པ་མི་འགལ་ཏེ་ཤེས་པ་བདེ་བར་སྐྱེས་པ་ལ་མྱོང་བ་ཞེས་བརྗོད་པ་བཞིན་ནོ། ། བཞི་པ་ནི། དཔེར་ན་འབྲས་བུ་བུ་ཚ་རྒྱུ་ཕ་མའི་གཟུགས་དང་འདྲ་བར་སྐྱེས་པ་ལ་བུ་ཚས་ཕ་མའི་གཟུགས་བཟུང་ཞེས་འཇིག་རྟེན་ན་བརྗོད་ཀྱང་དེས་དེའི་ལུས་དངོས་སུ་མི་འཛིན་པ་བཞིན་ནོ། ། གཉིས་པ་གཞན་ལུགས་ཀྱི་ཚད་འབྲས་དགག་པ་གཉིས་ལས། དང་པོ་མདོར་བསྟན་པ་ནི། འདྲ་བ་ཁོ་ན་སྒྲུབ་བྱེད་ཡིན་པ་དེའི་ཕྱིར་དོན་མཐོང་བ་དང་དབང་པོ་དང༌། དོན་དང་དབང་པོ་འབྲེལ་བ་དང༌། ཁྱད་པར་གྱི་བློ་ཞེས་པ་དེ་དག་ནི་ཚད་མར་མི་འདོད་དོ། ། དེ་ཅིའི་ཕྱིར་ཞེ་ན་བྱ་བ་སྟེ་དོན་རྟོགས་པའི་ཐ་སྙད་དུ་སྒྲུབ་པ་ལ་བར་དུ་ཆོད་པ་སྟེ་དངོས་སུ་དོན་རྟོགས་པའི་ཐ་སྙད་དུ་འཇོག་མི་ནུས་པའི་ཕྱིར་རོ། ། འོ་ན་དབང་པོ་ལ་སོགས་པས་ཤེས་པ་སྐྱེད་མི་ནུས་སམ་ཞེ་ན། ནུས་ཀྱང་སྒྲུབ་བྱེད་དུ་མི་རུང་སྟེ་བྱ་བ་ནི་འབྲས་བུ་ཡིན་ལ་བྱེད་པ་ནི་རྒྱུ་ཡིན་པས་རྒྱུ་དབང་པོ་ལ་སོགས་པ་ཐམས་ཅད་འབྲས་བུ་ཤེས་པ་སྒྲུབ་པ་ལ་ཉེ་བར་སྦྱོར་ཡང་ཡུལ་ཐག་རིང་ན་དབང་པོས་ཡུལ་གྱི་སྤུ་རིས་མི་ཕྱེད་པའི་ཕྱིར་རོ། ། ཐག་ཉེ་ཡང་དབང་པོ་ཉམས་ན་སྤུ་རིས་མི་ཕྱེད་པས་དེ་དག་སྒྲུབ་བྱེད་མ་ཡིན་ནོ། ། གལ་ཏེ་ཡུལ་ཐག་ཉེ་ཞིང་དབང་པོ་མ་ཉམས་སྒྲུབ་བྱེད་ཡིན་ནོ་ཞེ་ན། འོ་ན་དབང་པོ་མ་ཉམས་པར་ཅིས་འགྲུབ་ཡུལ་གྱི་རྣམ་པ་ཕྱིན་ཅི་མ་ལོག་པར་ཤར་བས་གྲུབ་ཅེ་ན། འོ་ན་རྩོད་པའི་ལན་གྱི་ཐ་མ་དོན་རྟོགས་ཐ་དད་དུ་བྱེད་པའི་བློའི་རྣམ་པ་གང་ཡིན་པ་དེ་དོན་རྟོགས་པ་དེའི་སྒྲུབ་བྱེད་དམ་པར་ཁྱེད་ཀྱང་འདོད་པའི་ཕྱིར་ཡུལ་ཉེ་བ་དང་དབང་པོ་མ་ཉམས་པ་ལ་སོགས་པ་བཀོད་པས་ཅི་ཞིག་བྱ༌།

འདི་ཉིད་དང་པོར་བརྗོད་པས་ཆོག་མོད་ཅེས་པའི་དོན་ཏོ། ། གཉིས་པ་རྒྱས་པར་བཤད་པ་ལ་གསུམ་སྟེ། དབང་པོ་དང་ཁྱད་པར་གྱི་བློ་དང༌། འབྲེལ་བ་ཚད་མར་འདོད་པ་དགག་པའོ། ། དང་པོ་ལ་གཉིས་ལས། དང་པོ་འགོག་བྱེད་དག་མཚན་ཉིད་བྲལ་བར་གྲུབ་པོ། ། རྒྱན་ལས༌། དངོས་རྣམས་ཐ་དད་གནས་པ་འདི། ཞེས་པ་ནས༌། དེས་ཀྱང་དེ་དག་མཚན་ཉིད་བྲལ། ། ཞེས་པའི་བར་གྱི་ཚིགས་བཅད་གསུམ་གྱིས་རིམ་པ་ལྟར་དབུ་མ་དང་སེམས་ཙམ་པ་དང་ཉན་ཐོས་ཀྱི་ལུགས་ཀྱི་སྟོང་ཉིད་བསྟན་པ་ཡིན་ནོ་ཞེས་གསུངས་སོ། ། གཉིས་པ་རྩོད་པ་སྤང་བ་ལ་གསུམ་སྟེ། རང་བཞིན་མཻད་ན་གཉིས་སྣང་མི་འཐད་པར་ཐལ་བ་སྤང་བ་དང༌། ཐ་མལ་བས་ཀྱང་གཉིས་མེད་མཐོང་བར་ཐལ་བ་སྤང་བ་དང༌། ཐུབ་པས་ཕྱི་རོལ་ཡོད་པར་མི་སྟོན་པར་ཐལ་བའོ། ། དང་པོ་ནི་ཆོས་ཐམས་ཅད་རང་བཞིན་མེད་ན་གཟུང་འཛིན་གཉིས་སུ་མི་སྣང་བར་འགྱུར་རོ་ཞེ་ན། སོ་སོ་སྐྱེ་བོའི་བདག་ཉིད་ལ་ཡུལ་འཛིན་པའི་རྣམ་རིག་ཡུལ་གྱི་གནས་ལུགས་དེ་བཞིན་མིན་པའི་ཕྱིན་ཅི་ལོག་གི་རྣམ་པ་ཅན་དུ་སྐྱེ་བར་འགྱུར་རོ་ཞེས་སྦྱར་རོ། ། དེ་རྒྱུ་གང་ལས་སྐྱེ་ན་ཐོག་མ་མེད་པའི་མ་རིག་པའི་བག་ཆགས་ཀྱིས་བློ་བསླད་པ་ལས་སོ། ། དཔེར་ན་རབ་རིབ་ཅན་ལ་སྐྲ་ཤད་དང་ཟླ་བ་གཉིས་ལ་སོགས་པ་མེད་བཞིན་དུ་སྣང་བ་ལྟ་བུའོ། ། གལ་ཏེ་ཡུལ་དུ་སྣང་བ་ཕྱི་རོལ་གྱི་དོན་ལ་མི་ལྟོས་ན་རྣམ་རིག་ཙམ་ལ་ཡུལ་དང་དུས་དང་རང་བཞིན་ངེས་པ་མི་འཐད་དོ་ཞེ་ན། ཡུལ་དུས་དེར་གཟུགས་ལ་སོགས་པ་རང་རང་གི་སྣང་བ་འཆར་བའི་ཉེར་ལེན་ནི་མ་རིག་པའི་བག་ཆགས་ཡིན་ལ་བག་ཆགས་དེ་སད་པར་བྱེད་པའི་རྐྱེན་ནང་གི་ཤེས་པའི་བྱེ་བྲག་འགའ་ཞིག་ལ་ལྟོས་ནས་ཡུལ་དུས་ངེས་པར་འབྱུང་བ་ཡིན་ཏེ་རྨི་ལམ་གྱི་སྣང་བ་བཞིན་ནོ། ། གཉིས་པ་ནི། ཐམས་ཅད་ཀྱིས་གཉིས་སུ་མེད་པར་མཐོང་བར་འགྱུར་ཏེ་གནས་ལུགས་དེ་ལྟར་ཡིན་པའི་ཕྱིར་ནམ་མཁའ་མཐོང་བ་བཞིན་ཅེ་ན། ཕ་རོལ་ཏེ་སྟོང་ཉིད་མཐོང་བ་མ་ཡིན་པའི་གང་ཟག་ཐམས་ཅད་ཀྱིས་གཉིས་སུ་མེད་པའི་དེ་ཁོ་ན་ཉིད་དེ་རིག་པ་མ་ཡིན་ཏེ་གཉིས་སུ་སྣང་བའི་འཁྲུལ་བ་ཡོད་བའི་ཕྱིར་རོ།

། གལ་ཏེ་གཟུང་འཛིན་དུ་སྣང་བའི་བསླད་པ་མེད་ན་འཁོར་པ་དེ་ནི་མེད་པའི་ཕྱིར་རོ། ། གཉིས་སྣང་ཡོད་ན་གཉིས་མེད་མི་མཐོང་ལ་མེད་ན་སྐྱེས་བུ་དེ་སོ་སོ་སྐྱེ་བོར་མི་རུང་ངོ་ཞེས་པའི་དོན་ཏོ། ། གསུམ་པ་ནི་གལ་ཏེ་ཐུབ་པས་གཉིས་སུ་མེད་པ་ཐུགས་སུ་ཆུད་པའི་ཕྱིར་ཕྱི་རོལ་གྱི་དོན་ཡོད་དོ་ཞེས་གསུངས་པར་མི་རིགས་སོ་ཞེ་ན། འདིར་ཐུབ་པས་སྟོང་ཉིད་མ་གཟིགས་པའམ་གཟིགས་ཀྱང་ཕྱིན་ཅི་ལོག་ཏུ་གསུངས་པ་ནི་མ་ཡིན་ནོ། ། འོ་ན་ཅི་ཡིན་ཞེ་ན་འཇིག་རྟེན་པ་རྣམས་ཐོག་མ་མེད་པ་ནས་སྣང་བ་ལ་དོན་དུ་ཞེན་པ་དེས་ན་རེ་ཞིག་དེ་ཁོ་ན་ཉིད་ཀྱི་དོན་བཏང་སྙོམས་སུ་མཛད་པས་ཐུབ་པས་གླང་ཆེན་ལྟར་དེ་ཁོ་ན་ཉིད་གཟིགས་ཀྱང་མ་གཟིགས་པའི་ཚུལ་དུ་མཛད་ནས་ཕུང་པོ་ལ་སོགས་པ་ཕྱི་རོལ་གྱི་དོན་དཔྱད་པ་ལ་འཇུག་པར་མཛད་པ་ཡིན་ཏེ། དགེ་སློང་དག་ཇི་ལྟར་སྣང་བ་ཉིད་རྟོགས་པར་གྱིས་ཤིག་སྣང་བ་ལ་བཟློག་པར་འཛིན་པ་མ་བྱེད་ཅིག་ཅེས་གསུངས་པ་ནི་ཕུང་པོ་ལྔ་ལ་སོགས་པའི་རྣམ་བཞག་ཤེས་ན་གང་ཟག་གི་བདག་ཁེགས་པ་ཡིན་ཏེ་བདག་རྟག་པ་ལ་སོགས་པ་དང་མཚན་ཉིད་མི་མཐུན་པའི་ཕྱིར་རོ། ། དེ་ཡང་ཕྱི་རོལ་བདེན་པར་སྒྲུབ་པའི་དོན་དུ་གསུངས་པ་མ་ཡིན་གྱི་འཇིག་རྟེན་གྱི་བློ་སྟོང་ཉིད་ལ་རིམས་ཀྱིས་གཞུག་པར་བཞེད་པའི་ཐུགས་དགོངས་བྱ་བ་དང་ནི་ཞེས་པ་གཅོད་བྱེད་སྟ་རེ་ལ་སོགས་པ་ཤ་བ་ལ་ཞུགས་པས་བཅད་བདེ་བ་ལ་མི་འབྱུང་བ་བཞིན་ནོ་སྙམ་པའོ། ། གལ་ཏེ་དོན་གཅིག་ལ་བློ་གཉིས་རིམས་ཀྱིས་འཇུག་པ་ཡིན་ནོ་ཞེ་ན། འོ་ན་བློ་གཉིས་དོན་མེད་དུ་འགྱུར་ཏེ་བློ་སྔ་མ་གཉིས་ལ་ཚད་མ་དང་ཕྱི་མ་འབྲས་བུའི་བྱ་བ་མ་གྲུབ་པའི་ཕྱིར་རོ། ། བློ་གཉིས་གཅིག་ཅར་འབྱུང་བར་འདོད་ན་བསྐྱེད་བྱ་སྐྱེད་བྱེད་ཀྱི་བསྒྲུབ་བྱ་སྒྲུབ་བྱེད་མེད་བར་འགྱུར་ཏེ་འབྲེལ་བ་མེད་པའི་ཕྱིར་རོ། ། གསུམ་པ་ནི་བློ་ཐ་དད་དུས་མཉམ་པ་ལའང་བསྒྲུབ་བྱ་སྒྲུབ་བྱེད་མེད་ན་ཁྱེད་ཚད་འབྲས་གཉིས་ཤེས་པ་དུས་གཅིག་ཏུ་འདོད་པས་བསྒྲུབ་བྱ་སྒྲུབ་བྱེད་མེད་པར་འགྱུར་རོ་ཞེ་ན།

དེ་ནི་ལྡོག་པ་ཐ་དད་པའི་རྣམ་བཞག་ལ་བརྟེན་ནས་ཤེས་པ་གཅིག་ཉིད་ཀྱི་ཆ་དོན་དང་འདྲ་བ་དང་དོན་རྟོགས་པ་གཉིས་པོ་དག་བསྒྲུབ་བྱ་སྒྲུབ་བྱེད་དུ་བཞག་པ་ལ་འགལ་བ་མེད་དེ་བསྐྱེད་བྱ་སྐྱེད་བྱེད་དུ་མི་འདོད་པའི་ཕྱིར་རོ། ། གསུམ་པ་འབྲེལ་བ་ཚད་མ་ཡིན་པ་དགག་པ་ལ་གསུམ་ལས། དང་པོ་དགག་པ་དངོས་ནི། རིགས་པ་ཅན་ན་རེ། དབང་པོ་དང་དོན་ཕྲད་པ་ནི་ཚད་མ་ཡིན་ལ། དེ་ལས་ཤེས་པ་སྐྱེས་པ་ནི་འབྲས་བུར་འདོད་དོ། དེ་ལ་ཕྲད་པ་ནི་འབྲེལ་བ་ཡིན་པས་དེ་ལ་དྲུག་སྟེ། སྦྱོར་བ་དང༌། སྦྱོར་བར་འདུ་བ་དང༌། སྦྱོར་བར་འདུས་པར་འདུ་བ་དང༌།

 འདུ་བ་དང༌། འདུས་པར་འདུ་བ་དང༌། སྦྱོར་བའི་ཁྱད་པར་དང་ཁྱད་བར་ཅན་གྱི་དངོས་པོའོ། ། དེ་ལ་དང་པོ་ནི། མིག་ལ་སོགས་པའི་དབང་པོ་དང༌། རྫའི་བུམ་པ་ལ་སོགས་པ་ནི་སྦྱོར་བའི་འབྲེལ་བའོ། ། བུམ་པ་ལ་འདུས་པའི་ཡོན་ཏན་ཁ་དོག་དང་དྲི་རོ་ལ་སོགས་པ་དང་དབང་པོ་ནི་སྦྱོར་བར་འདུ་བའི་འབྲེལ་བའོ། ། ཡོན་ཏན་ལ་ཡོདཔའི་དཀར་པོ་ཉིད་དང་དྲི་ཉིད་ལ་སོགས་པ་དང༌། ཡོན་ཏན་ཉིད་ཅེས་པའི་སྤྱི་ནི་དབང་པོ་དང་སྦྱོར་བར་འདུས་པར་འདུ་བའི་འབྲེལ་བའོ། ། རྣ་བའི་དབང་པོ་དང་ནམ་མཁའི་ཡོན་ཏན་གྱི་སྒྲ་ནི་འདུ་བའི་འབྲེལ་བའོ། ། སྒྲ་ཉིད་ཞེས་པ་ནི་སྤྱྀ་དང་རྣ་བའི་དབང་པོ་འདུས་པ་འདུལ་བའི་འབྲེལ་བའོ། ། ས་ཕྱོགས་བུམ་པ་མེད་པ་དང་དབང་པོ་ནི་སྦྱོར་བའི་ཁྱད་པར་དང་ཁྱད་པ་ཅན་གྱི་འབྲེལ་བའོ། ། ཞེས་ཟེར་རོ། ། དེ་ལ་འགལ་ཏེ་སྦྱོར་བའི་འབྲེལ་པ་ལ་བརྟེན་ནས་དོན་རྟོགས་པ་ཡིན་ན། དོན་གཅིག་ཁོ་ན་རྟོགས་པ་མི་འཐད་དེ་དུ་བ་མཐོང་བ་ན་དེ་དང་འབྲེལ་བའི་མེ་ལ་སོགས་པའང་རྟོགས་པར་ཐལ་བའི་ཕྱིར་རོ། ། གལ་ཏེ་སྦྱོར་བར་འདུ་བའི་འབྲེལ་བ་ལ་བརྟེན་ནས་རྟོགས་པ་ཡིན་ན། བདག་ཉིད་ཀུན་ཞེས་པ་སྟེ་ཆོས་ཅན་མེ་ཏོག་ལ་སོགས་པའི་ཆོས་ཁ་དོག་འགའ་ཞིག་ཁོ་ན་མིག་གིས་རྟོགས་པའི་ངེས་པ་དེར་མི་འགྱུར་བར་མེ་ཏོག་ལ་ཡོད་བའི་དྲི་རོ་ལ་སོགས་པའང་མིག་གིས་མཐོང་བར་འགྱུར་ཏེ། དབང་པོ་དང་སྦྱོར་བར་འདུ་བའི་འབྲེལ་བ་ལ་ཁ་དོག་དང་དྲི་རོ་ལ་སོགས་པ་ཐམས་ཅད་ལ་བྱེ་བྲག་མེད་པའི་ཕྱིར་རོ། ། གཉིས་པ་དེས་གྲུབ་པའི་དོན་ནི་འབྲེལ་བ་དེ་ཐ་དད་མེད་ཀྱང་དོན་དང་འདྲ་བའི་རྒྱུ་མཚན་གང་ལས་མེ་ཏོག་གི་ཁ་དོག་ལ་སོགས་པ་འགའ་ཞིག་རྟོགས་ལ་འགའ་ཞིག་མ་རྟོགས་པའི་ཐ་དད་དུ་འཇོག་པ་དེ་ཤེས་པ་དེའི་ཚད་མ་ཉིད་ཡིན་ལ་དེ་ནི་འདྲ་བ་ལས་གཞན་ལ་མེད་དོ། ། གསུམ་པ་དེའི་ལན་དགག་པ་ནི། ཤེས་པ་ལ་རྣམ་པ་མེད་ཅིང་འབྲེལ་བར་ཁྱད་མེད་ཀྱང་ཤེས་པ་གོམས་པའི་སྒོ་ནས་འདུས་བྱས་པ་ལ་སོགས་པའི་དོན་སོ་སོ་ལ་ངེས་པ་ཡིན་ནོ་ཞེ་ན།

དེ་ཡང་མ་ཡིན་ཏེ་གོམས་པའི་མྱོང་བ་ལ་དོན་དེའི་རྣམ་པའི་དངོས་པོ་མེད་ན་གོམས་པ་དེ་ལ་ཡང་དོན་སོ་སོར་ངེས་པ་ལ་གོམས་པ་ཞེས་པ་གཞག་ཏུ་མེད་དེ་རྣམ་པ་མེད་པའི་ཕྱིར་རོ། ། གོམས་པ་ལ་དོན་གྱི་རྣམ་པ་ཡོད་ན་མ་གོམས་པའི་མྱོང་བ་ལ་ཡང་ཡོད་པར་འགྱུར་བས་འདྲ་བ་ཉིད་ཚད་མར་འགྱུར་རོ། ། གསུམ་པ་རང་གི་ལུགས་ལ་རྩོད་པ་སྤང་པ་ལ་གསུམ་ལས། དང་པོ་རྩོད་པ་དགོད་པ་ནི། གལ་ཏེ་བྱ་བ་སྟེ་འབྲས་བུ་དོན་རྟོགས་དང་བྱེད་པ་སྟེ་འབྲས་བུ་དོན་དང་འདྲ་བའི་ཚད་མ་གཉིས་གཅིག་མིན་བར་འགྱུར་ཏེ་དོན་འདྲ་བ་དང༌། དོན་རྟོགས་པ་ལ་ཐ་དད་མེད་པའི་ཕྱིར་རོ། ། འདོད་ན་སྒྲུབ་བྱེད་དུ་འགལ་ལོ་ཞེ་ན། གཉིས་པ་འདིའི་ལན་ནི། འདི་དག་དོན་དམ་པར་འགལ་བར་བརྗོད་པ་ནི་མི་བདེན་ཞེས་པ་ལ་འདོད་པ་ཡིན་ཏེ་བྱེད་པ་པོ་ལ་ཡོད་པའི་བྱ་བ་དང་བྱེད་པ་པོ་ཐ་དད་མེད་པའི་ཕྱིར་ཏེ་དཔེར་ན་ཤིང་གཅོད་པའི་ཚེ་སྟ་རེ་གྱེན་དུ་འཕྱར་བ་དང་ཐུར་དུ་འབབ་པ་ནི་སྟ་རེ་ལས་ཐ་དད་མེད་པ་བཞིན་ནོ། ། ཐ་སྙད་དུ་གཅིག་ཡིན་ན་བྱ་བྱེད་དུ་འགལ་ཡང་འདིར་གཅིག་ཏུ་མི་འདོད་དེ་འདྲ་བ་དང་དོན་རྟོགས་གཉིས་རྟོགས་པའི་ངོ་བོར་ལྡོག་པའི་ཆོས་ཐ་དད་པ་ཁས་ལེན་པའི་ཕྱིར་རོ། ། ཐ་དད་མེད་པར་འདོད་པ་དང་ཡང་མི་འགལ་ཏེ་དངོས་སུ་སྟེ་དོན་དམ་པར་འདྲ་བ་དང་རྟོགས་པ་གཉིས་ཐ་དད་མེད་པར་འདོད་དེ་བྱས་པ་དང་མི་རྟག་པ་བཞིན་ནོ། ། དེས་ན་གོ་བྱ་གོ་བྱེད་ལ་སོགས་པ་བྱ་བ་དང་བྱེད་པའི་ཐ་སྙད་ཐམས་ཅད་ཚད་འབྲས་གཉིས་ཐ་དད་དུ་འཇོག་པའི་ཚུལ་དེ་ལྟར་སྒྲོ་བཏགས་ནས་ཐ་དད་དུ་རྣམ་པར་གནས་པ་ཡིན་ནོ། ། གསུམ་པ་དེ་ལ་རྩོད་པ་སྤང་བ་ནི། གལ་ཏེ་ས་བོན་དང་མྱུ་གུའམ་མེ་དང་དུ་བ་ཐ་དད་དུ་མཐོང་བ་དང་འགལ་ལོ་ཞེ་ན། དེ་ལྟར་བུའི་ཐ་དད་དུ་འདོད་པའི་བྱ་བྱེད་ཀྱི་དངོས་པོ་རྣམས་ལའང་རྟོག་པས་སྒྲོ་འདོགས་པའི་སྒོ་ནས་ཐ་དད་པའི་ཐ་སྙད་འཇུག་པ་ཡིན་གྱི་དངོས་པོ་ལ་མ་ཡིན་ཏེ་རྒྱུ་འབྲས་གཉིས་དུས་མི་མཉམ་པས་གཅིག་ཡོད་པ་ན་གཅིག་མེད་པའི་ཕྱིར་རོ།

། འབྲས་བུའི་རྟོག་པ་གཉིས་པོ་ནི་ཕྱི་རོལ་གྱི་དོན་ཡོད་ཀྱང་དེ་རྟོགས་པ་མི་སྲིད་པས་རང་རིག་པས་འབྲས་བུར་སྒྲུབ་པ་ཡིན་ནོ། །དོན་རྟོགས་པ་མི་སྲིད་པའི་རྒྱུ་མཚན་ནི་ཅིའི་ཕྱིར་ཞེ་ན། འདི་ལ་གཉིས་ཏེ། དོན་རིགས་པའི་སྒྲུབ་བྱེད་དགག་པ་དང༌། དོན་རིག་པ་ལ་གནོད་བྱེད་བརྗོད་པའོ། ། དང་པོ་ལ་གསུམ་སྟེ། ཤེས་པས་དོན་རིག་པའི་རྒྱུ་མཚན་དྲི་བ་དང༌། བརྗོད་པའི་རྒྱུ་མཚན་དགག་པ་དང༌། དེ་ལ་ཕྱི་རོལ་ཏུ་སྣང་བ་དང་འགལ་བ་སྤང་བའོ། ། དང་པོ་ནི། གལ་ཏེ་མདོ་སྡེ་བ་ཁྱེད་གཞལ་བྱའི་དོན་རིག་པ་ཚད་མའི་འབྲས་བུ་ཡིན་ནོ་ཞེས་གྲག་ན། དོན་རིག་པའི་ཤེས་བ་དེ་ཉིད་གང་ཡིན་ཞེས་དྲིའོ། ། དེ་ལ་མདོ་སྡེ་བ་ན་རེ། གང་ཟག་གི་རྒྱུད་སོ་སོར་རང་གིས་རིག་པའི་མངོན་སུམ་གྱི་སྔོན་པོ་ལ་སོགས་པ་མྱོང་བ་གང་ཡིན་པ་དེ་ཉིད་དོན་རིག་པ་ཡིན་མོད་དེ་ལ་དྲི་རྒྱུ་ཅི་ཡོད་ཅེ་ན། སྔོན་པོ་མྱོང་བར་གཉིས་ཀ་ལ་གྲུབ་མོད་སྔོན་པོ་མྱོང་བའི་ཤེས་པ་དེ་ནི། རྒྱུ་མཚན་ག་ང་གིས་ཕྱི་རོལ་གྱི་དོན་སྔོན་པོ་རིག་པར་འཇོག་པ་ཡིན། བློ་དེ་དོན་དེ་དང་འདྲ་བའི་རྒྱུ་མཚན་ལས་དོན་དེ་རིག་པར་འཇོག་པ་ཡིན་ནོ་ཞེ་ན། གཉིས་པ་ལ་བཞི་སྟེ། འདྲ་བ་རྐྱང་པ་དགག་པ་དང༌། སྐྱེས་ལ་འདྲ་བ་དགག་པ་དང༌། ། ངེས་ཤེས་དང་གསུམ་རྒྱུ་མཚན་དུ་འདོད་པ་དགག་པ་དང༌། དེ་ལ་ཧ་ཅང་ཐལ་བ་སྤང་བའོ། ། དང་པོ་ལ་གཉིས་ལས། དང་པོ་འདྲ་བ་མི་སྲིད་པ་ནི། ཤེས་པ་འདི་དོན་དང་འདྲ་བའི་ཕྱིར་དོན་རྟོགས་པར་འཇོག་ན་འདྲ་བ་དེ་མི་སྲིད་དེ། འདི་ལྟར་རགས་པ་ཡན་ལག་ཅན་གྱི་རྫས་དང་འདྲ་བར་མི་སྲིད་དེ། ཁྱེད་རང་རྡུལ་ཕྲན་དུ་མ་ལ་ཡན་ལག་ཅན་གཅིག་མེད་པར་འདོད་པའི་ཕྱིར་དང༌། ཡོད་པར་འདོད་ཀྱང་རིགས་པས་མི་འཐད་པའི་ཕྱིར་རོ། ། ཕྲ་མོ་དུ་མ་དང་འདྲ་བ་ཡང་མི་སྲིད་དེ་ཤེས་པ་ལ་རགས་པ་གཅིག་གི་རྣམ་པར་སྣང་བའི་ཕྱིར་རོ། ། ཞེས་པ་ནི་འོག་ཏུ་རྡུལ་ཕྲན་དེ་དག་གང་གིས་ན་ཞེས་པའི་རྐང་པ་གཉིས་སོ།

། ཕྲ་རགས་གཉིས་ཀ་དང་འདྲ་བ་མེད་པ་དེའི་ཕྱིར་སྔོན་པོའི་རྣམ་པ་ཅན་གྱི་ཤེས་པ་དེ་ནི་དོན་གྱི་དངོས་པོ་དང་འདྲ་བ་མིན་ནོ་ཞེས་པ་ནི་འདྲ་བ་བཀག་པའི་དོན་བསྡུ་ བའོ། ། གཉིས་པ་འདྲ་བ་སྲིད་ཀྱང་མི་འཐད་པ་ནི། གོང་དུ་འཁྲུལ་བར་འགྱུར་ཞེས་པའི་རྐང་པ་གསུམ་སྟེ་ཤེས་པ་དོན་དང་འདྲ་ཡང་དེས་དོན་རྟོགས་པར་སྒྲུབ་མི་ནུས་ཏེ་གང་ཟག་དུ་མའི་ཟླ་འཛིན་ཀྱང་ཕན་ཚུན་དམིགས་པར་ཐལ་བའི་ཕྱིར་ རོ། ། གཉིས་པ་ནི། གལ་ཏེ་འདྲ་བ་རྐྱང་བས་སྒྲུབ་མི་ནུས་ཀྱང་ཤེས་པ་དོན་དེ་དང་འདྲ་བ་དང་དོན་དེ་ལས་བྱུང་བ་སྟེ་སྐྱེས་པ་གཉིས་ཚོགས་པ་ནི་ཤེས་པ་དོན་མྱོང་བའི་མཚན་ཉིད་དེ་སྒྲུབ་བྱེད་ཡིན་ནོ་ཞེ་ན། འོ་ན་དོན་སྔོན་པོ་ལ་སོགས་པར་མཚུངས་པ་ཅན་གྱི་རྣམ་པར་ཤེས་པ་ཕྱི་མ་དེས་རང་གི་མཚུངས་པ་དེ་མ་ཐག་པའི་རྐྱེན་ཤེས་པ་སྔ་མ་དེ་མྱོང་བར་འགྱུར་ཏེ་ཤེས་པ་ཕྱི་མ་དེ་ཤེས་པ་སྔ་མ་ལས་བྱུང་ཞིང་དེ་དང་འདྲ་བའི་ཕྱིར་རོ། ། གསུམ་པ་ནི། གལ་ཏེ་འདྲ་བ་དང་སྐྱེས་པའི་སྟེང་དུ་ངེས་པ་དང་གསུམ་ཚོགས་པ་དོན་རྟོགས་པའི་རྒྱུ་མཚན་ཡིན་ཏེ། འདི་ལྟར་བས་གཟུགས་འདི་མཐོང་ངོ༌། །སྒྲ་འདི་ཐོས་སོ་ཞེས་བྱ་བ་ལ་སོགས་པ་སྔོན་པོ་ལ་སོགས་པའི་ཡུལ་གང་ལ་རྗེས་སུ་སྐྱེས་པས་བློས་ངེས་པའི་དོན་དེ་མཐོང་བ་དང་ཐོས་པའི་ཤེས་པ་དེས་དོན་མྱོང་བའི་སྒྲུབ་བྱེད་ཡིན་ཏེ་ངེས་པ་ནི་མཚུངས་པ་དེ་མ་ཐག་རྐྱེན་པའི་རྐྱེན་ལ་མི་འཇུག་པར་དོན་ཁོ་ནའི་རྗེས་སུ་འབྲང་པའི་ཕྱིར་རོ་ཞེ་ན། ངེས་པ་གང་གིས་མཐོང་བ་དང་ཐོས་པའི་ཤེས་པ་དེ་དག་གིས་ཕྱི་རོལ་གྱི་དོན་རྟོགས་པ་དེའི་སྒྲུབ་བྱེད་དུ་འདོད་བ་མི་རིགས་ཏེ། ངེས་ཤེས་ཀྱི་རྒྱུ་ཕྱི་རོལ་གྱི་དོན་མཐོང་བ་དང་ཐོས་པར་མ་གྲུབ་པའི་ཕྱིར་རོ། ། དེ་ཅིའི་ཕྱིར་ཞེ་ན། སྣང་བའི་ཡུལ་དང་མཐོང་བའི་བློ་དེ་དག་གི་ཉེ་བ་སྟེ་དོན་རྟོགས་པའི་རྒྱུ་མཚན་དེ་ཉིད་དཔྱད་ནས་བཀག་པའི་ཕྱིར་རོ། ། མ་ངེས་པ་མ་ཡིན་ཏེ།

ངེས་པ་ནི་མྱོང་བ་ལས་སྐྱེ་བའི་ཕྱིར་རོ་ཞེས་པ་ནི་དེ་དག་འབྲེལ་བ་ཞེས་པའི་རྐང་པ་གཉིས་སོ། ། བཞི་པ་ནི་གོང་དུ་འོན་ཏེ་འདི་མྱོང་དེ་གང་ལས། ཞེས་པ་མདོ་སྡེ་བ་ན་རེ། འོ་ན་སྔོ་འཛིན་འདིས་སྔོན་པོ་མྱོང་བ་མེད་པར་འགྱུར་ཏེ་དོན་རིག་པ་མེད་པའི་ཕྱིར་རོ་ཞེ་ན། སེམས་ཙམ་པ་ན་རེ་འདི་ནི་ཤེས་པས་ཕྱི་རོལ་གྱི་དོན་རིག་པ་འདི་ཉིད་ཁྱེད་མདོ་སྡེ་བའི་རྗེས་སུ་འབྲང་ནས་རྣམ་པར་དཔྱོད་པ་ཡིན་ཏེ་དོན་ཡོད་པར་སྨྲ་བའི་གྲུབ་མཐའ་ལ་ཁྱེད་རིགས་པ་དང་ལྡན་པར་གྲགས་པའི་ཕྱིར་རོ། ། གལ་ཏེ་ངེད་ལ་སྔར་གྱི་དེ་དག་ལས་གཞན་པའི་དོན་རྟོགས་པའི་རྒྱུ་མཚན་བརྗོད་རྒྱུ་མེད་ཅེ་ན། འོ་ན་སྔོན་པོ་ལ་སོགས་པ་མྱོང་བ་དོན་མ་ཡིན་པ་གྲུབ་སྟེ་སྐྲ་ཤད་ལ་སོགས་པ་ལྟར་མེད་པར་སྣང་བའི་མ་ཤེས་པ་ཉིད་དེ་ལྟར་སྣང་བའི་ཕྱིར་རོ། ། གསུམ་པ་དེ་ལ་ཕྱི་རོལ་ཏུ་སྣང་བ་དང་འགལ་བ་སྤང་བ་ལ་གསུམ་སྟེ། དོན་དམ་པར་གཟུང་འཛིན་གཉིས་མི་སྲིད་པ་དང༌། གཉིས་སུ་སྣང་བའི་བློ་འཁྲུལ་བ་ཡིན་པ་དང༌། དེས་ན་རང་རིག་འབྲས་བུར་བསྟན་པའོ། ། དང་པོ་ལ་ལྔ་ལས་དང་པོ་སྣང་བ་ཤེས་པའི་རང་བཞིན་དུ་བསྟན་པ་ནི། འོ་ན་ཤེས་པ་ལ་སྔོ་སོགས་སུ་སྣང་བའི་འདི་གང་ལས་ཡིན་ཞེ་ན། ཤེས་པ་དེའི་སྔོ་སོགས་མྱོང་བ་ནི་ཤེས་པ་དེའི་བདག་ཉིད་ཡིན་ཞེས་པ་དེ་ལྟར་སྣང་བར་དོན་ལ་ལྟོས་པ་མེད་པའི་ཕྱིར་ རོ། ། འོ་ན་སྔོན་པོའི་མྱོང་བ་ཞེས་ཐ་དད་དུ་བརྗོད་པ་དང་འགལ་ཞེ་ན། ཤེས་པ་དེ་ཡང་དོན་ཕྱི་རོལ་ན་གནས་པ་གཞན་འགའ་ཞིག་གི་མྱོང་བྱེད་མ་ཡིན་ཏེ་དོན་ནི་བློ་རྣམ་བཅས་རྣམ་མེད་གང་གི་ཡང་ཡུལ་མ་ཡིན་པའི་ཕྱིར་རོ། ། འོ་ན་མངོན་སུམ་གྱིས་སྔོ་སོགས་མྱོང་བ་དང་འགལ་ཞེ་ན་འདི་མངོན་སུམ་གྱིས་སོ་སོར་རིག་པར་བྱ་བའི་སྔོ་སོགས་དེ་ནི་བག་ཆགས་ལ་བརྟེན་ནས་ཤེས་པ་སྔོ་སོགས་དེའི་བདག་ཉིད་དུ་གསལ་བར་སྐྱེས་པ་ཡིན་གྱི་གཟུང་འཛིན་གྱི་ཚུལ་གྱིས་ནི་མ་ཡིན་ཏེ་མངོན་སུམ་རིག་བྱ་དེའི་ནི་རྣམ་པ་ཉིད་ཡིན་དོན་གཞན་མིན།

། ཞེས་པ་ལྟར་རོ། ། གཉིས་པ་དེས་ན་དོན་དང་ཤེས་པའི་གཟུང་འཛིན་གཉིས་ཀ་མ་གྲུབ་པ་ནི། སྔོ་སོགས་ཤེས་པའི་དངོས་པོ་ཡིན་པ་དེས་ན་ཤེས་པ་དེས་ཉམས་སུ་མྱོང་བར་བྱ་བའི་དོན་གཞན་མེད་ལ་ཤེས་པ་དེ་ལ་ཡང་མྱོང་བར་བྱེད་བའི་ཤེས་པ་གཞན་གཅིག་ཡོད་པ་མ་ཡིན་ནོ། ། གལ་ཏེ་སྔོ་འཛིན་གྱི་ཤེས་པ་དེ་ལ་འཛིན་བྱེད་ཀྱི་ཤེས་པ་གཞན་གཅིག་ཡོད་ན་དེར་ཡང་བརྩད་པ་སྟེ་དོན་བཟུང་བར་འདོད་པ་ལ་བཀོད་པའི་སྐྱོན་མཚུངས་བར་འབྱུང་བ་ཡིན་ཏེ། འདི་ལྟར་ཤེས་པ་གཞན་དེ་ལ་སྔོ་འཛིན་གྱི་རྣམ་པ་མ་ཤར་ན་འཛིན་པར་མི་རིགས་ལ་ཤར་ན་རྣམ་པ་དེ་ཤེས་པ་དེ་ཉིད་ཀྱི་རང་བཞིན་ཡིན་པས་དོན་གཞན་འཛིན་པ་མ་ཡིན་པའི་ཕྱིར་རོ། ། དེས་ན་སྔོན་པོ་ལ་སོགས་པ་འཛིན་པའི་ཤེས་པ་དེ་ནི་བག་ཆགས་ལ་བརྟེན་ནས་སྔོན་པོ་ལ་སོགས་པ་ཤེས་པ་རང་གི་བདག་ཉིད་དུ་གསལ་བར་སྐྱེས་པའི་ཕྱིར་རང་རིག་པ་ཞེས་བརྗོད་པ་ཡིན་ནོ། ། གསུམ་པ་གྲགས་པ་དང་འགལ་བ་སྤང་བ་ནི། འོ་ན་འཇིག་རྟེན་ན་བློ་རང་གི་ངོ་བོ་མྱོང་ངོ་ཞེས་བརྗོད་པར་རིགས་པ་ལས་སྔོན་པོ་ལ་སོགས་བ་མྱོང་ངོ་ཞེས་བརྗོད་པ་དང་འགལ་ཞེ་ན། སྔོ་འཛིན་གྱི་ཤེས་པ་དེའི་རང་བཞིན་ནམ་ངོ་བོ་ཉམས་སུ་མྱོང་བར་གྱུར་ཀྱང་སྔོན་པོ་དེ་ཉམས་སུ་མྱོང་བར་སྣང་བ་སྟེ་བརྗོད་པ་ལ་འགལ་བ་མེད་དེ། ཤེས་པ་དེའི་དངོས་པོ་དང་སྔོན་པོ་ལ་སོགས་པའི་རང་བཞིན་དུ་སྐྱེས་པའི་ཕྱིར་རོ། ། དེས་ན་འཇིག་རྟེན་ན་སྔོན་པོ་ལ་སོགས་པའི་རང་བཞིན་མྱོང་བའམ་མཐོང་ངོ་ཞེས་བརྗོད་བ་ནི་བློའི་སྔོན་པོ་དེ་མཐོང་བ་ཡིན་ལ་ངས་བློ་ལས་གཞན་པའི་སྔོན་པོ་མཐོང་ངོ་ཞེས་གྲགས་པ་ནི་མེད་དོ། ། དེས་ན་གནས་ལུགས་ལ་བློ་སྔོན་པོའི་རྣམ་པ་ཅན་དུ་སྐྱེས་པའི་ཕྱིར་བློའི་རང་གི་ངོ་བོར་གྱུར་པའི་སྔོན་པོ་མྱོང་ཡང་འཇིག་རྟེན་པས་དེ་ལྟར་ཡང་རིག་པ་མེད་དེ། འོན་ཀྱང་ཕྱི་ནང་གཉིས་ཀས་ཁྱད་པར་དུ་མ་བྱས་པའི་སྔོ་སོགས་མྱོང་བར་སྣང་བ་ཙམ་ཡིན་ནོ། ། བཞི་བ་བྱ་བྱེད་གཉིས་མེད་ཀྱང་གསལ་བ་འཐད་པའི་དཔེ་ནི་གལ་ཏེ་སྔོ་སོགས་རང་གི་ངོ་བོ་གསལ་བར་མི་འཐད་དེ།

སྒྲོན་མ་ལ་སོགས་པས་གསལ་བར་བྱ་བའི་ཕྱིར་རོ། ། བློ་རང་ཉིད་གསལ་བའང་མི་འཐད་དེ་རང་ཉིད་ལ་གསལ་བྱ་གསལ་བྱེད་གཉིས་མེད་པའི་ཕྱིར་རལ་འགྲིའི་སོས་རང་ཉིད་མི་ཆོད་པ་བཞིན་ཞེ་ན། འདིར་སྒྲོན་མའི་དཔེས་གྲུབ་སྟེ་སྒྲོན་མ་དེ་གསལ་བྱེད་གཞན་ལ་མི་ལྟོས་ཤིང་དོན་དམ་པར་རང་གིས་རང་གསལ་བར་བྱས་པ་མེད་ཀྱང་གསལ་བར་བྱེད་པ་དེའི་བདག་ཉིད་ཡིན་པའི་ཕྱིར་གསལ་བྱེད་ཀྱི་སྒྲོན་མེ་དེ་རང་གི་རྒྱུ་ལས་རབ་ཏུ་གསལ་བར་སྐྱེས་པ་ན་སྒྲོན་མེ་དེ་རང་གི་ངོ་བོ་གསལ་བར་བྱེད་དོ་ཞེས་བརྗོད་པ་བཞིན་དུ་བློའི་བདག་ཉིད་ཀྱང་རང་ཉིད་གསལ་བར་སྐྱེས་པའི་ཕྱིར་རང་རིག་པ་ཞེས་བརྗོད་པ་ཡིན་ནོ། ། ལྔ་བ་དོན་གཞན་ཡིན་ན་མྱོང་བ་མི་འཐད་པར་ཐལ་བ་ནི། བློ་དེའི་རིག་བྱ་སྔོན་པོ་ལ་སོགས་པ་ཕྱི་རོལ་གྱི་དོན་གཞན་ཡིན་ན་ཚོར་བྱ་ཚོར་བྱེད་འཐད་པར་དཀའ་སྟེ་མྱོང་བྱ་མྱོང་བྱེད་དུ་མི་རུང་བར་འགྱུར་རོ། ། འདི་ལྟར་སྔོ་སོགས་མྱོང་བར་བྱེད་པའི་བློ་དེ་རང་ཉིད་གསལ་བ་མ་ཡིན་ན་དེས་དོན་གཞན་གྱི་སྔོན་པོ་གསལ་བར་མི་འཐད་དེ་མུན་པས་བུམ་པ་བཞིན་ནོ། །རང་ཉིད་གསལ་བ་ཡིན་ན་ནི་སྔོན་པོ་ལ་སོགས་པའང་གསལ་བར་འགྱུར་ཏེ་སྔོ་སོགས་ཀྱི་རྣམ་པར་བློ་དང་ཐ་དད་མེད་བའི་ཕྱིར་རོ། ། གལ་ཏེ་བློ་ལ་སྔོ་སོགས་ཀྱི་རྣམ་པ་མེད་ན་བློས་དོན་མྱོང་བ་གཏན་མི་སྲིད་བར་འགྱུར་ཏེ་མིག་གིས་སྒྲ་བཞིན་ནོ། ། གཉིས་པ་ནི་གལ་ཏེ་སྔོན་པོ་དང་དེ་མྱོང་བ་ཐ་དད་མེད་ན་གཟུང་འཛིན་གཉིས་སུ་སྣང་བ་དང་འགལ་ལོ་ཞེ་ན། རིག་བྱ་སྔོན་པོ་སྣང་བ་དང་རིག་བྱེད་སྔོ་འཛིན་གཉིས་དངོས་པོ་ཐ་དད་དུ་གྲུབ་པ་མེད་ཀྱང་བློ་འཁྲུལ་བ་ལ་ཐ་དད་དུ་སྣང་བ་ཡིན་པ་ལ་དེ་ལ་རིགས་པས་བརྟགས་ནས་བརྩད་བར་མི་རིགས་ཞེས་སྟོན་བ་ནི། རིག་བྱ་རིག་བྱེད་རྣམ་པ་མེད། ། ཅེས་པའི་ཚིགས་བཅས་གཉིས་སོ། ། གསུམ་པ་ནི་དོན་བེམ་པོ་མི་སྲིད་ཀྱང་དེ་བློས་རྟོགས་བ་མི་འཐད་པ་དེས་ན་ཞེས་པའི་ཚིག་རྐང་གཉིས་སོ།

། གཉིས་པ་དོན་རིག་པ་ལ་གནོད་བྱེད་བརྗོད་པ་ལ་ལྔ་སྟེ། ཕྱིའི་དོན་མྱོང་ཡང་གང་ཟག་ལ་གནོད་པ་མེད་པར་བསྟན་པ་དང༌། དོན་མྱོང་བ་རིགས་པས་མི་འཐད་པ་དང༌། རྣམ་རིག་ལ་རྩོད་པ་སྤང་བ་དང༌། དོན་བསྡུ་ནས་བློ་ཚུལ་གཉིས་སུ་བསྒྲུབ་པ་དང༌། དེ་དག་གིས་གྲུབ་པའི་དོན་བསྟན་པའོ། ། དང་པོ་ནི་གལ་ཏེ་སྔོ་སོགས་སུ་སྣང་བའི་བློས་ཕྱི་རོལ་གྱི་སྔོན་པོ་ལ་སོགས་པ་ཉམས་སུ་མྱོང་ན་ཆོས་ཀྱི་གྲགས་པ་ཁྱོད་ལ་ཉེས་པ་ཅི་ཡོད་ཅེ་ན། ང་ལ་ཕྱི་རོལ་གྱི་དོན་མྱོང་ཡང་ཉེས་པ་ཅི་ཡང་མེད་དོ། ། འོ་ན་ཁྱོད་ཕྱི་རོལ་གྱི་དོན་མྱོང་བ་བཀག་ནས་རང་རིག་འབྲས་བུ་ཅིའི་ཕྱིར་བརྗོད་འཇིག་རྟེན་ན་ཇི་ལྟར་གྲགས་པ་བཞིན་བཞག་པས་ཆོག་མོད་ཅེ་ན། འོ་ན་རིག་བྱེད་པ་ཁྱོད་ཀྱང་མཆོད་སྦྱིན་ལ་སོགས་པ་འཇིག་རྟེན་གྱི་ཐ་སྙད་བཀག་ནས་སྐྱེས་བུས་མ་བྱས་པའི་རིག་བྱེད་ལས་བཤད་པའི་མཆོག་སྦྱིན་བསྒྲུབས་པ་ལ་དགོས་པ་ཅི་ཡོད། འཇིག་རྟེན་གྱི་འཁྲུལ་བ་བཀག་ནས་ཡང་དག་པའི་དོན་ལ་འཇུག་པའོ་ཞེ་ན། འདིར་ཡང་དེ་ཉིད་ཡིན་ཏེ། གང་ཚེ་ཕྱི་རོལ་འཛིན་མེད་པ། ། དེ་ཚེ་ཆགས་སོགས་སྤོང་བར་འགྱུར།

 ། ཞེས་པ་ལྟར་རོ། ། གཉིས་པ་ལ་གསུམ་ལས། དང་པོ་བློ་རྣམ་མེད་ཀྱིས་རྟོགས་པ་མི་འཐད་པ་ནི་ཕྱི་རོལ་དོན་མྱོང་བས་གང་ཟག་ལ་གནོད་པ་མེད་ཀྱང་དངོས་པོའི་གནས་ལུགས་མ་ཡིན་ཏེ་ཕྱི་རོལ་གྱི་དོན་བློས་མྱོང་ངོ་ཞེས་པའི་ཚིག་འདི་ཉིད་ཀྱིས་དོན་ཅི་ཞིག་བརྗོད་པ་ཡིན་རེ་ཞིག་བློ་རྣམ་མེད་ཀྱིས་མྱོང་བ་མི་འཐད་དེ་བློ་དང་དོན་ལ་འབྲེལ་བ་མེད་པའི་ཕྱིར་རོ། ། འབྲེལ་བ་མེད་ཀྱང་རྟོགས་ན་ཧ་ཅང་ཐལ་བར་འགྱུར་རོ།། གཉིས་པ་བློ་རྣམ་བཅས་ཀྱིས་རྟོགས་ན་དཔྱད་པ་འཇུག་པ་ནི། གལ་ཏེ་བློ་ནི་ཡུལ་དེའི་རྣམ་པ་ཅན་གྱིས་དོན་རྟོགས་པ་ཡིན་ནོ་ཞེ་ན། དོན་གྱི་རྣམ་པ་བློ་ལ་རྗེས་སུ་ཞུགས་པ་ཅན་དེ་ཡོད་པར་གཉིས་ཀ་མ་གྲུབ་མོད་བློའི་རྣམ་པ་དེ་ནི་ཕྱི་རོལ་གྱི་དོན་ལས་སྐྱེས་པའམ་གཞན་ཏེ་བག་ཆགས་སད་པ་ལས་སྐྱེས་པ་ཡིན་ཞེས་བྱ་བ་འདིནི་དཔྱད་པར་རིགས་པ་ཡིན་ཏེ་ཐེ་ཚོམ་ཟ་བའི་ཕྱིར་རོ། ། བློ་རྣམ་མེད་ཡིན་ན་དཔྱད་པར་ཡང་མི་རིགས་ཏེ། མཐོང་བ་དེ་ཉིད་དོན་དུ་གྲུབ་པའི་ཕྱིར་རོ། ། གསུམ་པ་དཔྱད་ན་དོན་མི་འཐད་པའི་རྒྱུ་མཚན་ནི། འོ་ན་སྔོན་པོ་དང་བློ་ཐ་དད་མེད་པར་ཅིས་གྲུབ་ཅེ་ན། ལྷན་ཅིག་དམིགས་པ་ངེས་པས་གྲུབ་སྟེ། འོག་ཏུ་སྔོ་སོགས་སྣང་བ་ནི་མཐོང་བ་བློའི་རང་བཞིན་ཡིན་ནོ་ཞེས་སྦྱར་རོ། ། དེ་ཅིའི་ཕྱིར་ཞེ་ན་མཐོང་བྱེད་སྔོ་འཛིན་གྱི་ཤེས་པའི་ཁྱད་པར་དང་བྲལ་བའི་སྔོན་པོ་རྐྱང་བ་མི་འཛིན་ལ། སྔོན་པོ་དང་བྲལ་བའི་སྔོ་འཛིན་རྐྱང་པའང་མི་འཛིན་པའི་ཕྱིར་ཞེས་པ་ནི། དགག་པ་རྟགས་སུ་བཀོད་པ་ཡིན་ལ་སྔོ་འཛིན་དེ་འཛིན་ན་སྔོན་པོ་དེ་འཛིན་ལ་སྔོན་པོ་དེ་འཛིན་ནའང་སྔོ་འཛིན་དེ་འཛིན་བའི་ཕྱིར་ཞེས་པ་ནི་སྒྲུབ་པ་རྟགས་སུ་བཀོད་པའོ། ། མདོར་ན་སྔོན་པོ་དང་སྔོ་འཛིན་ནི་གཅིག་མ་དམིགས་ན་གཉིས་ཀ་ལྷན་གཅིག་ཏུ་མི་དམིགས་ལ་གཅིག་དམིགས་ན་གཉིས་ཀ་ལྷན་གཅིག་ཏུ་དམིགས་པའི་ཕྱིར་རོ་ཞེས་པའི་དོན་ཏོ། ། ཕྱི་རོལ་ཡན་གར་དོན་ཡོད་མིན།

ཞེས་པ་ནི་དོན་བསྡུ་བ་སྟེ། བློ་ལས་ཐ་དད་པའི་དོན་མེད་ཅེས་པའོ། ། གསུམ་པ་རྣམ་རིག་ལ་རྩོད་པ་སྤང་བ་ནི། གལ་ཏེ་སྔོ་འཛིན་ལ་སོགས་པ་ཕྱི་རོལ་གྱི་དོན་ལ་མི་ལྟོས་ན་རྐྱེན་གཞན་ཚང་བའི་ཚེ་བུམ་པ་མེད་ཀྱང་བུམ་འཛིན་གྱི་ཤེས་པ་སྐྱེ་བར་འགྱུར་བ་ལས་མི་སྐྱེ་བའི་ཕྱིར་འབྲས་བུ་ལྡོག་པའི་རྟགས་ལས་དོན་གྲུབ་པ་ཡིན་ནོ་ཞེ་ན། རྣམ་རིག་གི་སྐབས་འདིར་མེ་ལ་སོགས་པར་སྣང་བའི་བློ་འགའ་ཞིག་ནི་དུ་བ་ལ་སོགས་པའི་བློ་འགའ་ཞིག་གི་བག་ཆགས་རབ་ཏུ་སད་པར་བྱེད་ཀྱི་བློ་ཐམས་ཅད་ཀྱིས་ཐམས་ཅད་ཀྱི་བག་ཆགས་སད་པར་བྱེད་པ་མ་ཡིན་པ་དེའི་ཕྱིར་བག་ཆགས་སད་པའི་རྐྱེན་གང་དང་གང་ཉེ་བའི་ཡུལ་དུས་དེར་བློ་རྣམ་བར་ངེས་པ་ཡིན་གྱི་ཕྱི་རོལ་གྱི་དོན་ལ་ལྟོས་ནས་ཡུལ་དུས་ངེས་པ་མ་ཡིན་ནོ། ། དེས་ན་འབྲས་བུ་ལྡོག་པའི་རྟགས་ལས་བློའི་རྒྱུ་ཙམ་ཞིག་འགྲུབ་ཀྱི་ཁྱད་པར་ནི་མ་ཡིན་ཏེ་མ་ངེས་པའི་ཕྱིར་རོ། ། བཞི་པ་དོན་བསྡུས་ནས་བློ་ཚུལ་གཉིས་སུ་གྲུབ་པ་ནི། གལ་ཏེ་དོན་མེད་ན་གཟུང་འཛིན་གཉིས་སུ་སྣང་བ་དང་འགལ་ལོ་ཞེ་ན། དོན་སྣང་བ་རིགས་པས་མི་འཐད་པ་དེའི་ཕྱིར་ཤེས་པའི་བདག་ཉིད་གཅིག་ལ་མྱོང་བའི་རྣམ་པ་དང་ཡུལ་གྱི་རྣམ་པ་སྟེ་ཚུལ་གཉིས་ཡོད་པ་ཡིན་ནོ། ། གཅིག་ཡིན་ཡང་གཉིས་སུ་སྣང་བ་འགལ་བ་མེད་དེ། རིགས་པའི་སྒོ་ནས་ནི་བློ་གཅིག་ཡིན་ལ་བརྟགས་པའི་སྒོ་ནས་ཚུལ་གཉིས་ཡིན་པའི་ཕྱིར་རོ། ། གང་གི་ཕྱིར་དེ་ལ་ཚུལ་གཉིས་སུ་གྲུབ་ཞེ་ན། བློ་དེ་ཡུལ་གྱི་རྣམ་པ་དེར་བཅས་པ་དེ་ལྟར་མྱོང་བའི་ཕྱིར་དང༌། རྗེས་སུ་སྐྱེས་པའི་ཤེས་པས་ཀྱང་ཡུལ་གྱི་རྣམ་པ་དང་བཅས་པ་དེ་ལྟར་དྲན་པའི་ཕྱིར་དང་ཤེས་པ་འདིའི་ཚུལ་རྣམ་པ་གཉིས་སུ་འགྲུབ་པ་ཡིན་ནོ། ། དེས་ན་ཤེས་པའི་ཆ་དེ་ཉིད་ལས་གཟུང་བའི་རྣམ་པར་སྣང་བ་ནི་གཞལ་བྱ་ཡིན་ལ་མྱོང་བའམ་རང་རིག་པ་ཉིད་ནི་འབྲས་བུ་ཡིན་ཞིང་འཛིན་པའི་རྣམ་པ་ནི་ཚད་མ་ཡིན་ནོ་ཞེས་སྦྱར་རོ། ། ལྔ་བ་དེ་དག་གིས་གྲུབ་པའི་དོན་ལ་གསུམ་ལས།

དོན་ཡོད་ཀྱང་དཔྱད་ན་རང་རིག་འབྲས་བུར་བསྟན་པ་ནི། སྔོ་འཛིན་སྐྱེས་པའི་དུས་གང་གི་ཚེ་སྔོན་པོ་འཛིན་པའི་རྣམ་རིག་གི་རྒྱུ་གྱུར་པའི་ཡུལ་དོན་གཞན་དུ་འདོད་པ་དང་མི་འདོད་པ་ལ་སོགས་བའི་རྣམ་པར་གནས་ཀྱང་འདོད་མི་འདོད་དེའི་དངོས་པོར་དོན་དེ་སྔོ་འཛིན་གྱིས་མ་གྲུབ་སྟེ། སྔོ་འཛིན་སྐྱེས་པ་ན་ཡུལ་དེ་འགག་པའི་ཕྱིར་རོ། ། དེས་ན་བློ་ལ་སྣང་བའི་སྔོན་པོ་དེ་ནི་འདོད་པ་དང་མི་འདོད་པའི་རྣམ་པ་དེ་ལྟར་མྱོང་བ་ཡིན་པས་དཔྱད་ན་རང་རིག་པ་ཉིད་འབྲས་བུ་ཡིན་ནོ། ། གཉིས་པ་དོན་མེད་ཀྱང་མ་དཔྱད་ན་དོན་རིག་འབྲས་བུར་བསྟན་པ་ནི་མ་དཔྱད་པར་འཇུག་པ་གང་གི་ཚེ་ཤེས་པའི་རྣམ་པ་དེ་ཉིད་ལ་དོན་དུ་བཞག་པ་སྟེ་དོན་དུ་ངེས་པའི་ཕྱིར་ཤེས་པ་ཡུལ་དང་བཅས་པར་འདོད་པ་དེའི་ཚེ་ཤེས་པའི་རྣམ་པའི་བདག་ཉིད་ཉམས་སུ་མྱོང་བ་གང་ཡིན་པ་དེ་ཉིད་ལ་བག་ཆགས་ཀྱི་སྟོབས་ཀྱིས་དོན་དུ་རྣམ་པར་ངེས་པ་ཡིན་པས་དེའི་ཚེ་དོན་རིག་པ་འབྲས་བུ་ཡིན་ནོ། ། གསུམ་པ་དོན་ཁས་བླངས་ཀྱང་རང་རིག་འབྲས་བུར་འདོད་དགོས་པ་ནི། ཕྱི་རོལ་གྱི་དོན་ཇི་ལྟར་གནས་ཀྱང་བློས་ཇི་ལྟར་ཉམས་སུ་མྱོང་བ་བཞིན་དུ་དོན་ཡང་དེ་ལྟར་ཡོད་དོ་ཞེས་འཇོག་པའི་ཕྱིར་རང་རིག་པ་འབྲས་བུ་ཡིན་ནོ་ཞེས་པ་ནི། གལ་ཏེ་འདི་བདག་ཅེས་པ་ལ་སོགས་པའོ། ། འཇིག་རྟེན་མ་འཁྲུལ་བའི་བློ་ལ་སྔོན་པོར་སྣང་ཡང་དོན་དཀར་བོར་གནས་སོ་ཞེས་མི་བརྗོད་དོ། ། འབྲས་བུའི་རྟོགས་པ་གསུམ་པ་ལ་བཞི་སྟེ། དོན་ཡོད་ཀྱང་དེ་ཇི་ལྟ་བ་བཞིན་མྱོང་བ་མི་སྲིད་པ་དང༌། དེས་ན་རྣམ་རིག་པས་ཚད་འབྲས་གྲུབ་པ་དང༌། དོན་གཞལ་བྱར་འཇོག་པའི་རྒྱུ་མཚན་དང༌། དེ་ལ་རྩོད་པ་སྤང་བའོ། ། དང་པོ་ལ་གསུམ་སྟེ། ཐལ་བ་དགོད་པ་དང༌། དེ་ལ་བསལ་བ་དགོད་པ་དང༌། དེའི་ལན་དགག་པའོ། ། དང་པོ་ནི་གལ་ཏེ་དོན་འདོད་ན་དོན་གཞལ་བྱ་ཡིན་པའི་ཕྱིར་རོ། ། དེས་ན་དོན་ཡོད་ན་རང་རིག་འབྲས་བུ་ཡིན་པ་མི་འཐད་ཅེ་ན། མ་ཡིན་ཏེ་ཕྱི་རོལ་ཞེས་པ་དོན་ཡོད་ཀྱང་རང་རིག་འབྲས་བུར་རིགས་ཏེ་ཇི་ལྟར་ཉམས་སུ་མྱོང་བ་བློ་ལ་སྣང་བའི་སྔོན་པོ་ལ་སོགས་པའི་རྣམ་པ་དེ་ཉིད་ལ་ཡུལ་སྡུག་མི་སྡུག་ལ་སོགས་པ་མཐའ་གཅིག་ཏུ་ངེས་པའི་བདག་ཉིད་དམ་ཐ་སྙད་དུ་འཇོག་པའི་ཕྱིར་རོ།

། ཅི་སྟེ་ན་དོན་དེ་ཡོད་ཀྱང་རང་གི་ངོ་བོས་ཉམས་སུ་མྱོང་བ་མ་ཡིན་པའི་ཕྱིར་རོ། ། གལ་ཏེ་མྱོང་ན་དོན་དེ་དུ་མའི་བདག་ཉིད་དུ་ཐལ་ཞེས་པའི་སྐྱོན་དུ་འགྱུར་ཏེ་དོན་གཅིག་ལ་སྐྱེས་བུ་དུ་མས་མཛེས་མི་མཛེས་ལ་སོགས་པ་དུ་མར་འཛིན་པའི་ཕྱིར་རོ། ཁྱོད་དེ་ལྟར་འདོད་པ་ནི་མ་ཡིན་ཏེ། སྐྱེས་བུས་དུ་མར་བཏགས་ཀྱང་དོན་གཅིག་ཉིད་ཡིན་ནོ་ཞེས་འདོད་པའི་ཕྱིར་རོ། ། གཉིས་པ་ནི་བློས་བཟུང་བ་ལྟར་དོན་ཡང་དུ་མ་ཁས་བླངས་ན་ཡང་སྐྱེས་བུ་སྐྱོན་མཚུངས་པ་གཉིས་པོ་དག་གིས་དོན་དེ་ཐ་དད་པར་ཏེ་རེ་རེ་མྱོང་བར་མི་འགྱུར་ཏེ་སྐྱེས་བུ་གཉིས་ཀ་ལ་མཛེས་མི་མཛེས་ལ་སོགས་པ་གཉིས་ཀར་སྣང་བར་འགྱུར་རོ་ཞེས་པའི་དོན་ཏོ། ། གསུམ་པ་ལ་གཉིས་ཏེ། ལས་ཀྱིས་བསྒྲིབས་བའི་ལན་དགག་པ་དང༌། དུ་མར་སྣང་བ་རྟོག་པར་འདོད་བའི་ལན་དགག་པའོ། ། དང་པོ་ནི་མ་མཐོང་བའི་ལས་ཀྱིས་གང་རུང་གཅིག་མཐོང་བ་བསྒྲིབས་པའི་ཕྱིར་སྐྱེས་བུ་རེ་རེས་གཉིས་ཀ་མྱོང་བ་མ་ཡིན་ནོ་ཞེ་ན། ། འོ་ན་དོན་ཇི་ལྟར་གནས་པའི་དབང་གིས་བློས་རྟོགས་པར་མི་འགྱུར་ཏེ། དོན་ལ་མཛེས་མི་མཛེས་གཉིས་སུ་གནས་ཀྱང་བློས་གཅིག་ལས་མ་རྟོགས་པའི་ཕྱིར་རོ། ། མ་ངེས་པ་མ་ཡིན་ཏེ་མཛེས་མི་མཛེས་ལ་སོགས་པ་དུ་མའི་བདག་ཉིད་ཀྱི་གཟུགས་ཀྱི་དངོས་པོ་དེ་ལ་གང་རུང་གཅིག་གི་བདག་ཉིད་དུ་མཐོང་བར་བྱེད་པའི་མ་མཐོང་བ་སྟེ་ལས་དེ་ཇི་ལྟར་ན་དོན་མཐོང་བར་བྱེད་བར་འགྱུར་བ་ཡིན་ཞེས་པ་ལས་ཀྱིས་བསྒྲིབས་པའི་བློ་དེས་དོན་གྱི་བདག་ཉིད་མ་རྟོགས་པར་འགྱུར་ཞེས་པའོ། ། མདོར་ན་ལས་རི་རབ་ལྟ་བུས་དོན་ཟླ་བ་ལྟ་བུའི་ཆ་གཅིག་ནི་བསྒྲིབ་པས་མ་མཐོང་ཡང་ཆ་གཅིག་མཐོང་བའི་བློ་དེ་ཟླ་བའི་གནས་ལུགས་རྟོགས་པ་ཡིན་ནོ་ཞེས་འདོད་པ་ལྟ་བུ་སྟེ་ཤིན་ཏུ་མི་རིགས་སོ། ། གཉིས་པ་ནི་གལ་ཏེ་དོན་གཅིག་ཉིད་ཡིན་ཡང་འདོད་པ་དང་མི་འདོད་པ་ལ་སོགས་པ་སྣ་ཚོགས་སུ་སྣང་བ་ནི་རྟོག་པའི་བློ་ཡིན་ཏེ་ཐག་པ་ལ་སྦྲུལ་དུ་འཛིན་པ་ལྟ་བུའོ།

། དོན་འཛིན་པ་དང་དབང་པོའི་བློ་ནི་སྣ་ཚོགས་སུ་སྣང་བ་མིན་པས་དོན་དང་མཐུན་པ་ཡིན་ནོ་ཞེ་ན། དབང་པོའི་ཤེས་པ་དེ་ལའང་འཆི་ལྟས་ཀྱིས་ཟིན་པའི་ཚེ་སྔར་བུམ་པ་ལ་སོགས་པ་ལ་སྡུག་པར་འཛིན་པ་ཡང་མཐོང་བའི་ཕྱིར་རོ། ། སོགས་པ་སྟེ་མིག་སེར་གྱི་ནད་ཀྱིས་ཐེབས་པ་ལ་དོན་དེ་གཞན་དུ་སྣང་བ་དང༌། སྲོག་ཆགས་ཀྱི་བྱེ་བྲག་གིས་སྒྲ་དང་དྲི་རོ་ལ་སོགས་པའི་དངོས་པོ་གཅིག་གིས་དབང་པོའི་ཤེས་པ་ཉིད་ཀྱིས་བདེ་སྡུག་སྐྱེད་པ་མཐོང་སྟེ། མི་དང་རྔ་མོ་ལ་ཚྭ་བཞིན་ནོ། ། གཉིས་པ་རྣམ་རིག་པའི་ཚད་འབྲས་གྲུབ་པ་ལ་བཞི་སྟེ། རང་རིག་འབྲས་བུར་འཇོག་པའི་འཐད་པ་དང་དེའི་ཚེ་འདྲ་བ་ཚད་མར་བསྟན་པ་དང༌། དེ་ཚད་མར་འཇོག་པའི་འཐད་པ་དང༌། དེ་ལ་རྩོད་པ་སྤང་བའོ། ། དང་པོ་ནི། དོན་ཇི་ལྟ་བ་བཞིན་དུ་ཉམས་སུ་མྱོང་བ་མི་སྲིད་བ་དེའི་ཕྱིར་ཕྱི་རོལ་གཞལ་བྱར་འདོད་བའི་ལུགས་ལའང་རང་ཉིད་མྱོང་བ་འབྲས་བུ་ཡིན་གྱི་དོན་ཡོད་དོ་ཞེས་ངེས་པར་བྱེད་ཀྱི་དོན་རང་གི་ངོ་བོ་སྣང་བས་ནི་མ་ཡིན་པའི་ཕྱིར་རོ། ། གཉིས་པ་ནི་གལ་ཏེ་རང་རིག་འབྲས་བུ་ཡིན་ན་ཚད་མ་ཡང་འཛིན་པའི་རྣམ་པ་ཅན་དུ་འགྱུར་རོ་ཞེ་ན། མ་ཡིན་ཏེ་རང་རིག་འབྲས་བུ་ཡིན་པ་དེའི་ཚེའང་དོན་དང་འདྲ་བར་སྣང་བའི་ཤེས་པའང་དེ་ཉིད་ནི་ཚད་མ་ཡིན་ནོ། ། འོ་ན་དོན་རིག་འབྲས་བུར་མི་འཇོག་པ་ཅི་ཡིན་ཞེ་ན། ཕྱི་རོལ་ལ་དོན་ཡོད་དུ་ཟིན་ཀྱང་ནི་ཕྱི་རོལ་གྱི་དོན་དེ་ལ་འཛིན་པའི་བདག་ཉིད་ཀྱི་རྣམ་པ་དེ་ལྟོས་པ་མ་ཡིན་པའི་ཕྱིར་རོ། ། དེ་ཅིའི་ཕྱིར་ཞེ་ན་དོན་དང་འབྲེལ་བ་མ་གྲུབ་པ་ཉྀད་ཀྱིས་ཤེས་པ་དེ་དོན་གཞན་གྱི་ཡུལ་ཅན་མ་ཡིན་པའི་ཕྱིར་རོ། ། བློ་རྣམ་མེད་ཀྱིས་འཛིན་ན་ཧ་ཅང་ཐལ་བའི་ཕྱིར་རོ། ། གསུམ་པ་ནི་འདྲ་བ་དེ་སྒྲུབ་བྱེད་ཡིན་པ་གང་གི་ཕྱིར་ཞེ་ན། ཇི་ལྟར་ཕྱི་རོལ་གྱི་དོན་གྱི་བདག་ཉིད་དེ་ཤེས་པ་ལ་གནས་པའི་རྣམ་པ་གཙང་མི་གཙང་ལ་སོགས་པ་དེ་ལྟར་བུར་ཕྱི་རོལ་གྱི་དོན་འདི་ནི་བློ་ལ་སྣང་བ་དེ་ལྟར་ངེས་པ་སྟེ་རྗེས་སུ་དཔོག་པར་བྱེད་པའི་ཕྱིར་རོ།

། དེ་ལ་རང་རིག་པ་འཇོག་པ་ནི་ཤེས་པའི་བདག་ཉིད་ཀྱི་རྣམ་པ་རིག་པ་དང་རྗེས་སུ་མཐུན་བར་འཇོག་པའི་ཕྱིར་རོ། ། བཞི་པ་ལ་གསུམ་ལས། ། དང་པོ་དོན་རིག་ཏུ་མི་འཐད་པ་སྤང་བ་ནི། འོ་ན་ཤེས་པ་དང་ཐ་དད་མེད་པའི་རྣམ་པ་རིགས་པའི་ཕྱིར་དོན་རིག་ཏུ་འགལ་ལོ་ཞེ་ན། དོན་གྱི་གནས་ལུགས་ཤེས་པ་ལ་སྣང་བ་དེ་ལྟར་འཇོག་པ་དེའི་ཕྱིར་ཤེས་པའི་རྣམ་པ་རིག་པ་དེ་ཉིད་དོན་རིག་པ་ཡིན་པར་འདོད་དོ། ། དེ་ལྟར་མ་ཡིན་ན་དོན་རིག་མི་སྲིད་པར་འགྱུར་ཏེ། འདི་ལྟར་དོན་གྱི་བདག་ཉིད་ནི་བློ་ལ་དངོས་སུ་སྣང་བ་མི་སྲིད་བའི་ཕྱིར་དང་རྣམ་པ་ནི་ཤེས་པ་ཡིན་པའི་ཕྱིར་དང༌། དོན་རིག་ཏུ་འཇོག་པའི་རྒྱུ་མཚན་གཞན་ནི་མ་དམིགས་པའི་ཕྱིར་རོ། ། དེའང་དོན་དམ་པར་ན་རང་རིག་པ་འབྲས་བུ་ཡིན་ནོ། ། འབྲས་བུ་དེ་སྒྲུབ་བྱེད་ནི་བློ་ལ་གནས་པའི་དོན་དང་འདྲ་བ་ཡིན་ནོ། ། དོན་དང་འདྲ་བ་དེའི་བྱ་བ་སྟེ་འབྲས་བུ་ནི་གནས་ལུགས་ལ་རང་རིག་པ་དེ་ཡིན་ནོ། །རང་རིག་འབྲས་བུ་ཡིན་པ་གང་གི་ཕྱིར་ཞེ་ན། ཇི་ལྟར་དོན་གྱི་གནས་ལུགས་དེ་ནི་བློ་ལ་གནས་པ་དེ་ལྟར་དོན་དེ་རབ་ཏུ་གསལ་བ་སྟེ་དེ་ལྟར་འཇོག་པའི་ཕྱིར་རོ། ། གཉིས་པ་ཚད་འབྲས་གཉིས་ཡུལ་ཐ་དད་དུ་འགྱུར་ཏེ་ཚད་མ་ནི་དོན་ལ་འཇུག་ལ་འབྲས་བུ་ནི་ཤེས་པ་རང་གི་ངོ་བོ་ལ་འཇུག་པའི་ཕྱིར་རོ་ཞེ་ན། མ་ཡིན་ཏེ་དོན་གཙང་བ་དང་མི་གཙང་བ་ལ་སོགས་པར་འཇོག་པ་ཤེས་པ་དེའི་བདག་ཉིད་ཀྱི་རྣམ་པ་ལ་བརྟེན་ནས་འཇོག་པའི་ཕྱིར་དོན་དམ་པར་རྣམ་པར་རིག་པ་དེ་རང་རིག་ཡིན་ཡང༌། ཐ་སྙད་ལ་ལྟོས་ནས་དོན་རིག་ཏུ་འདོད་དེ་རྣམ་པ་དེ་ལ་དོན་དུ་ཞེན་པའི་ཕྱིར་རོ། ། བློ་ངོ་གཉིས་ལ་ལྟོས་པ་དེའི་ཕྱིར་ཚད་འབྲས་གཉིས་ཡུལ་ཐ་དད་པ་མ་ཡིན་ཏེ་འདི་ལྟར་དོན་དམ་པར་འབྲས་བུ་རང་རིག་ཡིན་པ་ལྟར་ཚད་མའང་འཛིན་པའི་རྣམ་པ་དེ་ཉིད་ཡིན་ཏེ་སྔོན་པོ་ལ་སོགས་པའི་རྣམ་པ་དེ་ཉིད་ཤེས་པ་ཉིད་ཀྱི་རྣམ་པ་ཡིན་པའི་ཕྱིར་རོ། །ཀུན་རྫོབ་ཏུ་ཚད་མ་དོན་དང་འདྲ་བ་ཡིན་པ་ལྟར་འབྲས་བུའང་དོན་རིག་ཡིན་ཏེ།

དོན་གྱི་རྣམ་པ་རྟོགས་པ་ལ་དོན་རྟོགས་པར་འཇོག་པའི་ཕྱིར་རོ། ། གསུམ་པ་རང་རིག་འབྲས་བུར་འདོད་པ་མི་འཐད་པ་སྤང་བ་ནི་གལ་ཏེ་ཕྱིར་རོལ་གཞལ་བྱར་བྱེད་པའི་ཚེ་རང་རིག་འབྲས་བུར་འགལ་ལོ་ཞེ་ན། མི་འགལ་ཏེ་བློ་ལ་སྣང་བའི་རྣམ་པ་དེའི་རང་གི་ངོ་བོ་དོན་དང་ཤེས་པ་གང་ཡིན་རིགས་པས་དཔྱོད་པ་ན་དོན་གཞལ་བྱར་འདོད་པ་ལའང་རང་རིག་འབྲས་བུར་བཤད་པ་ཡིན་ཏེ། ཕྱི་རོལ་གྱི་དོན་རིག་པ་ཡང་ཤེས་པ་དེའི་བདག་ཉིད་དུ་འགྱུར་པའི་རྣམ་པ་རིག་པ་ལ་འཇོག་པའི་ཕྱིར་རོ། ། དེས་ན་སློབ་དཔོན་གྱིས་གང་གི་ཚེ་ཕྱིར་རོལ་ཉིད་གཞལ་བྱ་ཡིན་པ་དེའི་ཚེ་ནི་ཡུལ་དུ་སྣང་བ་ཉིད་འདིའི་ཚད་མ་ཡིན་ནོ། ། འདི་ལྟར་ཤེས་པ་རང་གིས་རིག་པར་བྱ་བ་ཡིན་ཡང་རང་གི་ངོ་བོ་ལ་མ་ལྟོས་པར་དོན་དུ་སྣང་བ་ཉིད་འདིའི་ཚད་མ་ཡིན་ནོ། ། གང་གི་ཕྱིར་དོན་དེ་ནི་དེས་གཞལ་བར་བྱ་བ་ཡིན་ནོ། ཇི་ལྟར་དོན་གྱི་རྣམ་པ་སྡུག་གུ་ལ་སོགས་པར་སྣང་བ་ལ་གནས་པ་དེའི་རང་བཞིན་དུ་ཡུལ་དེ་རྟོགས་པར་བྱེད་དོ། །ཚད་མའི་རྣམ་པ་ཐ་དད་པ་ལ་གཞལ་བྱ་ལ་ཉེ་བར་འདོགས་པ་ཡིན་ནོ་ཞེས་གསུངས་སོ། ། གསུམ་པ་དོན་གཞལ་བྱར་འཇོག་པའི་རྒྱུ་མཚན་ནི་གལ་ཏེ་རང་རིག་འབྲས་བུ་ཡིན་ཡང་དོན་གཞལ་བྱ་ཡིན་ཞེས་པ་མི་འཐད་དེ་དོན་གྱི་གནས་ལུགས་ཇི་ལྟ་བ་བཞིན་དུ་བློ་ལ་མི་སྣང་བའི་ཕྱིར་རོ། ། དོན་དེ་ཤེས་པ་ལ་སྣང་བ་དེ་དང་འདྲ་བའི་ཕྱིར་གཞལ་བྱ་ཡིན་ནོ་ཞེ་ན། འདྲ་བ་ཡང་མ་གྲུབ་སྟེ་སྔར་བཀག་པའི་ཕྱིར་རོ་ཞེ་ན། འདིར་ཤེས་པ་དེ་དོན་དེ་དང་འདྲ་བ་སྟེ་རྣམ་བཅས་ཀྱི་ཕྱོགས་ཀྱི་རིགས་པས་དཔྱད་ན་གཟུང་འཛིན་མི་སྲིད་དེ་རིགས་པའི་སྟོབས་མི་བཟོད་པའི་ཕྱིར་རོ། ། འོན་ཀྱང་དེ་ལྟ་བུའི་དཔྱད་པ་བོར་ནས་དོན་ནི་གཞལ་བྱ་ཉིད་དུ་འདོད་དོ། །དེ་ཅིའི་ཕྱིར་ཞེ་ན་ཤེས་པ་ལ་སྔོན་པོ་ལ་སོགས་པའི་རྣམ་པ་དེ་ལྟར་སྣང་བའི་རྒྱུ་ནི་དོན་ཡང་ཡིན་པའི་ཕྱིར་རོ། ། ཡང་གི་སྒྲས་དབང་པོ་དང་ཡིད་ལ་བྱེད་པ་སྡུད་པའོ།

། དེ་ཉིད་ཀྱང་དོན་ཡོད་མེད་ཀྱི་རྗེས་སུ་བྱེད་པའི་ཕྱིར་ཏེ་དབང་པོ་བཞིན་ནོ། ། གལ་ཏེ་ཟླ་བ་གཉིས་འཛིན་ལ་སོགས་པ་དོན་མེད་ཀྱང་སྐྱེ་བའི་ཤེས་པ་དམིགས་སོ་ཞེ་ན༑ གཉིས་འཛིན་ཟླ་གཉིས་ལས་མ་སྐྱེས་ཀྱང་ཟླ་བ་གཅིག་ལ་སོགས་པའི་དོན་འགའ་ཞིག་ལས་སྐྱེས་པ་ཡིན་ནོ། ། བཞི་པ་དེ་ལ་རྩོད་པ་སྤང་བ་ནི། ཇི་ལྟར་ཞེས་པ་སྟེ་དེ་ཞེས་པ་སྔོན་པོ་ལ་སོགས་པ་འཛིན་པའི་ཤེས་པ་དེ་ཆོས་ཅན། ཇི་ལྟར་དོན་སྔོན་པོ་ལ་སོགས་པ་འཛིན་ཏེ་མི་འཛིན་པར་འགྱུར་རོ། ། དེ་ཅིའི་ཕྱིར་ཞེ་ན་ཕྱིར་རོལ་གྱི་དོན་དངོས་པོ་ལ་ལྟོས་པ་མེད་པར་དོན་དུ་སྣང་བ་ཅན་ཡིན་པའི་ཕྱིར་དཔེར་ན་རྨི་ལམ་དུ་སྣང་བའི་རྟ་གླང་ལ་སོགས་པ་འགའ་ཞིག་བཞིན་ནོ། ། གལ་ཏེ་སྣང་བ་ཡུལ་དེ་དང་དུས་དེར་ཡོད་པའི་དོན་ལ་མི་ལྟོས་ཀྱང་ཡུལ་དུས་གཞན་དུ་མཐོང་བ་དེ་ལྟར་སྣང་བར་འདོད་ནའང་མི་འཐད་དེ། དེ་ལྟ་བུ་ཡུལ་དུས་གཞན་དུ་ཡང་མ་མཐོང་བ་སྲིད་པའི་ཕྱིར་རོ་ཞེ་ན།

 ཁྱེད་བདེན་རིགས་པས་དཔྱད་ན་མི་འཇིག་པའི་གཟུང་འཛིན་དེ་འདྲ་ངས་ཀྱང་མི་ཤེས་པའི་ཕྱིར་ཁྱེད་ལ་བསྟན་པར་མི་ནུས་སོ། ། འདིར་དོན་གཞལ་བྱར་འདོད་པ་ནི་མ་དཔྱད་པར་བཞག་པའམ་ཡང་ན་རང་གི་ཞེ་འདོད་མ་ཡིན་ཀྱང་དེ་འགོག་པའི་རིགས་པ་འདི་འདྲ་བའི་ཕྱིར་བཀོད་པ་ཡིན་ནོ། ། བཞི་བ་ཕྱི་དོན་མེད་ཀྱང་ཚད་འབྲས་ཀྱི་རྣམ་བཞག་གྲུབ་པ་ལ་བཞི་སྟེ། ཐ་སྙད་ཀྱི་ཚད་འབྲས་ཇི་ལྟར་སྣང་བ་བཞིན་བཞག་པ་དང༌། ཇི་ལྟར་སྣང་བ་བཞིན་བདེན་པར་དགག་པ་དང༌། དེ་ལ་རྩོད་པ་སྤང་བ་དང༌། སྐབས་དོན་རྣམ་རིག་པའི་ཚད་འབྲས་བསྟན་པའོ། ། དང་པོ་ལ་གསུམ་ལས། དང་པོ་དབྱེར་མེད་ཐ་དད་དུ་བསྟན་པའི་རྒྱུ་ནི། ཚད་མ་དང་འབྲས་བུ་དང་གཞལ་བྱ་གསུམ་བློའི་བདག་ཉིད་གཅིག་ལས་རྣམ་པར་དབྱེར་མེད་ཀྱང་གཟུང་བ་སྟེ་གཞལ་བྱ་དང་འཛིན་པ་སྟེ་ཚད་མ་དང་མྱོང་བ་ནི་འབྲས་བུ་དོན་རྟོགས་པ་སྟེ་གསུམ་པོ་དངོས་པོ་ཐ་དད་པ་དང་ལྡན་བ་བཞིན་དུ་རྟོགས་པར་འགྱུར་བ་སྟེ་མ་དཔྱད་པའི་མངོན་སུམ་གྱིས་གྲུབ་ཅེས་པའི་དོན་ཏོ། ། དེ་རྒྱུ་གང་ལས་སྣང་ཞེ་ན། མཐོང་བ་སྟེ་མ་རིག་པས་བསླད་པའི་བློ་ཕྱིན་ཅི་ལོག་རྣམས་ཀྱིས་སྒྲོ་བཏགས་པ་ལས་སྣང་ངོ༌། ། དེས་ན་དོན་མེད་ཀྱང་ཐ་སྙད་པའི་ཚད་འབྲས་ནི་ཇི་ལྟར་སྣང་བ་བཞིན་ཡིན་ནོ་ཞེས་པའི་དོན་ཏོ། ། གཉིས་པ་མེད་ཀྱང་སྣང་བའི་དཔེ་ལ་གཉིས་ལས། དང་པོ་བསྟན་བཅོས་ལས་གྲགས་པའི་དཔེ་ནི་མིག་གི་དབང་པོ་སྔགས་དང་སོགས་པ་སྟེ་རྫས་དང་ཏིང་ངེ་འཛིན་གྱིས་བསླད་པའི་མི་རྣམས་ལ་སྒྱུ་མའི་རྫས་ཀྱི་འཇིམ་དུམ་དང་གྱོ་མོ་དང་ལོ་མ་ལ་སོགས་པ་རྣམས་ལ་རྫས་དེ་དག་གི་རྣམ་པ་ལས་གཞན་དུ་རྟ་དང་གླང་པོ་ལ་སོགས་པར་སྣང་བ་བཞིན་ནོ། ། གལ་ཏེ་ས་བོན་ལས་མྱུ་གུ་ལྟར་རྫས་དེ་དག་ལས་སྔར་མེད་ཀྱི་རྟགས་གསར་དུ་སྐྱེས་པ་ཡིན་ནོ་ཞེ་ན། རྟ་གླང་ལ་སོགས་པ་དེའི་གཟུགས་དང་བྲལ་བ་སྟེ་མེད་པའང་དེ་ལྟར་སྣང་ངོ། ། རྫས་དེ་དག་ལ་རྟ་གླང་མེད་པར་ཅིས་འགྲུབ་ཅེ་ན།

འཇིམ་དུམ་ལ་སོགས་པའི་རྫས་དེ་དག་སྔགས་ཀྱིས་མ་བསླད་པའི་མིག་ཅན་གྱི་སྐྱེས་བུས་རྟ་གླང་ལ་སོགས་པ་དེ་ལྟར་མཐོང་བ་མེད་པའི་ཕྱིར་རོ། ། གལ་ཏེ་ཡོད་ན་སྣང་རུང་ཡིན་པའི་ཕྱིར་ཡུལ་དེར་གནས་པའི་མིག་མ་འཁྲུལ་བས་མཐོང་བས་ཁྱབ་བོ། ། གཉིས་པ་འཇིག་རྟེན་པའི་དཔེ་ནི་དཔེར་ན་ཐག་རིང་བ་དང་མྱ་ངམ་སྟེ་ཐང་ཆེ་བ་དང༌། ཁད་སྙོམས་པ་ན་གཟུགས་ཆུང་དུ་སྦྲ་ལ་སོགས་པ་རྣམས་ཀྱང་ཆེན་པོ་རི་ལ་སོགས་པ་དང་འདྲ་བར་སྣང་བ་བཞིན་ནོ།། གསུམ་པ་དོན་བསྡུ་བ་ནི་གཟུང་བ་ཞེས་པ་ལ་སོགས་པ་སྟེ་ཇི་ལྟར་རྗེས་སུ་སྣང་བཞིན་བྱས་ཞེས་པ་ནི་རྗེས་སུ་སྐྱེས་པའི་ངེས་ཤེས་ཀྱིས་ཉམས་སུ་མྱོང་བ་ལ་སྣང་བ་བཞིན་དུ་གཞལ་བྱ་ལ་སོགས་པ་གསུམ་དུ་བཞག་ཅེས་པའོ། ། གཉིས་པ་ལ་གཉིས་ལས་དང་པོ་ཕྱོགས་ཆོས་བསྒྲུབ་པ་ནི་དེ་ལྟ་མིན་ན་ཞེས་པ་ལ་སོགས་པ་སྟེ་འདི་ནི་སྣ་ཚོགས་གཉིས་མེད་དུ་འདོད་པའི་གྲུབ་མཐའ་བཀག་ནས་རྣམ་བརྫུན་པའི་ལུགས་བསྒྲུབ་པའི་གཞུང་ཡིན་ནོ། ཡང་ན་རྒྱན་ལས་ལོངས་སྤྱོད་བྱེད་ཀྱི་བདག་ཉིད་གཅིག་ཉིད་ལོངས་སྤྱད་བྱའི་རྣམ་འགྱུར་སྣ་ཚོགས་དང་ལྡན་པར་གྲངས་ཅན་གྱིས་ཁས་བླངས་པ་དེ་དགག་པར་འདོད་དོ། ། གང་ལྟར་ཡིན་ཡང་འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་དེ་ལྟར་མིན་ནི་ཞེས་པའི་རྐང་པ་གསུམ་གྱི་དོན་ནི་སྣང་བ་བཞིན་བདེན་ན་འགའ་བ་འདུས་པ་བདེན་པར་འགྱུར་ཏེ་བློ་གཅིག་ལ་རྣམ་པ་དུ་མ་སྣང་བའི་ཕྱིར་རོ་ཞེས་པའོ། ། གཉིས་པ་ལ་གསུམ་ལས། དང་པོ་དུ་མར་བདེན་པ་དགག་པ་ནི། གལ་ཏེ་སྣ་ཚོགས་སུ་སྣང་བ་དེ་བདེན་ན་བློ་གཅིག་ཉིད་དུ་སྣང་བར་དེ་བདེན་པར་འདོད་པ་དེ་ཉམས་པར་འགྱུར་བའི་ཕྱིར་རོ། ། གཉིས་པ་གཅིག་ཏུ་བདེན་པ་དགག་པ་ནི། གཞན་ལ་སྟེ་བློ་གཅིག་ཉིད་དུ་སྣང་བ་བདེན་པར་འདོད་ན་གཞན་ཉིད་དེ་སྣ་ཚོགས་སུ་སྣང་བ་བདེན་པར་འདོད་པ་ཉམས་པར་འགྱུར་བའི་ཕྱིར་རོ། ། གསུམ་པ་གཉིས་ཀར་བདེན་པ་དགག་པ་ནི།

སྣ་ཚོགས་གཅིག་ཏུ་བདེན་པར་འདོད་པ་ཡང་མི་འཐད་དེ་རང་བཞིན་སྣ་ཚོགས་ནི་གཅིག་ཏུ་མཐོང་བ་མེད་པ་ཕྱིར་རོ། ། གལ་ཏེ་དེ་མ་གྲུབ་ན་བློ་གཅིག་ཉིད་དང་དངོས་པོ་སྟེ་རྣམ་པ་དུ་མ་དང་ཐ་དད་མེད་པར་མཐོང་བའི་ཕྱིར་གཅིག་དང་སྣ་ཚོགས། ཐ་དད་མེད་པར་བློས་ངེས་པར་འགྱུར་རོ། ། འདོད་པར་མི་ནུས་ཏེ་གཅིག་དང་དུ་མ་འགལ་བར་མཐོང་པའི་ཕྱིར་རོ། ། སྣ་ཚོགས་གཅིག་ཏུ་མ་ངེས་ཀྱང་ཁས་ལེན་ན་རྒོལ་བ་ལྟར་སྣང་དུ་འགྱུར་རོ། ། གཉིས་པ་རྟགས་དགོད་པ་ནི། གང་བདེན་པའི་གཅིག་དང་དུ་མ་དང་བྲལ་བ་དེ་བདེན་པའི་དངོས་པོར་མི་རུང་སྟེ་ནམ་མཁའི་པད་མོ་བཞིན་ནོ། ། གཟུང་འཛིན་གཉིས་ཀྱང་བདེན་པའི་གཅིག་དང་དུ་མ་དང་བྲལ་ལོ་ཞེས་པ་ནི། གང་གིས་དངོས་པོ་རྣམ་ཞེས་པའི་ཚིགས་བཅད་གཅིག་གོ ། འདི་དག་ནི་རྣམ་རྫུན་པའི་གྲུབ་མཐའ་ལ་བརྟེན་ནས་ཇི་ལྟར་སྣང་བ་བཞིན་བདེན་པ་བཀག་པའོ། ། འདིར་རྣམ་བདེན་པ་ལྟར་ན་དེ་ལྟར་ཤེས་པའི་རྣམ་པ་ནི། སྣ་ཚོགས་དཔའ་བོའི་ངོ་བོར་འགྱུར། ། ཞེས་པས་སྣ་ཚོགས་ནི་ཤེས་པ་གཅིག་གི་ངོ་བོར་བདེན་པ་ཉིད་ཡིན་ཏེ་དེ་དག་ཐ་དད་དུ་མཐོང་བར་ནུས་པ་མ་ཡིན་པའི་ཕྱིར་རོ། ། དཀར་པོ་ལ་སོགས་པ་ཐ་དད་བའི་ཐ་སྙད་ནི་ཤེས་པ་ལ་མ་ཡིན་གྱི་དོན་ལ་ཞུགས་པའི་བློ་ཡིན་ནོ། ། ཡང་ན་གཅིག་དང་ཐ་དད་ཐམས་ཅད་མི་བདེན་པ་ཡིན་ཏེ་དེ་ལྟར་གོམས་པ་ལ་སྣང་བའི་ཕྱིར་ཏེ་ཡང་དག་པའི་དོན་གོམས་པས་གཅིག་དང་དུ་མར་འཛིན་པའི་ཕྱིན་ཅི་ལོག་བཟློག་པར་ནུས་པ་ཡིན་ནོ། ། གསུམ་པ་ལ་གཉིས་ལས་དང་པོ་རྩོད་པ་དགོད་པ་ནི། འཇིག་རྟེན་པ་ལ་དེ་མ་ཡིན་ལ་དེར་ཞེན་པའི་འཁྲུལ་བ་སྐྱེས་པའི་རྒྱུ་ནི་གཟུགས་ལ་སོགས་པའི་ཆོས་མཐུན་པ་མཐོང་བས་ཁྱབ་པ་ཡིན་ནོ་ཞེས་པ་ནི་ཞེ་ཆོས་མཐུན་པ་ཞེས་པ་ནས་འཁྲུལ་སྐྱེ་ཞེས་པའི་བར་ནི་བཟློག་ཁྱབ་བསྟན་པའོ། ། གཉིས་སྣང་ཆོས་ཅན་འཁྲུལ་བར་འཇོག་པ་མི་འཐད་དེ་གཉིས་སྣང་འདི་ལ་འཁྲུལ་བའི་རྒྱུ་གཟུང་འཛིན་བདེན་རྫུན་ཆོས་མཐུན་པ་མཐོང་བ་དེ་མེད་པའི་ཕྱིར་རོ།

ཅིའི་ཕྱིར་ཞེ་ན་འགྲོ་བ་འཁོར་བ་པ་འདི་ལ་གཟུང་འཛིན་བདེན་པ་དེའི་བདག་ཉིད་གཅིག་ཀྱང་མཐོང་བ་མེད་པའི་ཕྱིར་རོ། ། གལ་ཏེ་ཡོད་ན་སྔོན་ནམ་ཕྱྀ་མའི་དུས་གང་གི་ཚེ་ཡོད། དེའི་ཚེ་བློ་རྣམ་བཅས་རྣམ་མེད་གང་གིས་གཟུང་བ་དེ་རྟོགས་བརྟག་ན་མི་འཐད་ལ། ད་ལྟར་གྱི་གཟུང་འཛིན་ཀྱང་བདེན་པ་དེ་དང་ཁྱད་པར་མེད་པའི་ཕྱིར་རོ། ། དེས་ན་འཁྲུལ་བའི་རྒྱུ་མེད་པའི་ཕྱིར་གཉིས་སྣང་ལ་འཁྲུལ་བར་འགྱུར་རོ་ཞེ་ན། གཉིས་པ་དེའི་ལན་ནི་ཡིད་ཀྱི་འཁྲུལ་བ་འགའ་ཞིག་ཆོས་མཐུན་པ་མཐོང་བ་ལས་སྐྱེ་ཡང་ནང་གི་བསླད་པ་སྟེ་མ་རིག་པ་ལས་བྱུང་བའི་འཁྲུལ་བ་དེ་ནི་རང་བཞིན་ཏེ་སྐྱེས་པ་ཙམ་གྱིས་ཕྱིན་ཅི་ལོག་ཏུ་སྣང་བ་ཅན་འདི་ལའང་ཡོད་དོ། ། དེ་ཕྱི་རོལ་གྱི་རྐྱེན་ལ་མ་ལྟོས་པར་སྐྱེས་པ་ཙམ་གྱིས་དེ་ལྟར་འབྱུང་བ་ཅི་སྟེ་ཞེ་ན། ཉེས་པ་སྟེ་ཐོག་མ་མེད་པ་ནས་གོམས་པའི་བག་ཆགས་ངན་པ་ལས་བྱུང་བའི་ཕྱིར་ཏེ། རྒྱན་ལས་དེ་ནས་གཙོ་བོ་རྣམས་ཀྱི་གཙོ། ། དེ་བཞིན་དབང་ཕྱུག་རྣམས་ཀྱིས་ནི། དབང་ཕྱུག་འགྲོ་ཀུན་བྱེད་པོ་སྟེ། ། ལྷའི་མཆོག་ནི་བག་ཆགས་ཡིན། ། ཞེས་པ་ལྟར་རོ། ། དཔེར་ན་ཆོས་མཐུན་པ་མཐོང་བ་དང་སོགས་པ་སྟེ་ཁྱད་པར་དུ་སྒྲོ་འདོགས་བ་དང་དེར་ཞེན་པ་ལ་ལྟོས་པ་མེད་པའི་རབ་རིབ་ལས་སྐྲ་ཤད་དང༌། མིག་སེར་གྱི་ནད་ལས་དུང་སེར་པོར་སྣང་བ་བཞིན་ནོ། ། བཞི་བ་ལ་བཞི་སྟེ། ཚད་འབྲས་དངོས་བསྟན་པ་དང༌། དཔེའི་སྒོ་ནས་དོན་གཞན་ལ་སྦྱར་བ་དང༌། གཞན་ལ་སྦྱར་བ་དེ་རྒྱས་པར་བཤད་པ་དང༌། ལུང་འགལ་སྤང་བའམ་རྣམ་གྲངས་བསྟན་པའོ། ། དང་པོ་ནི། རྣམ་རིག་པའི་ལུགས་དེ་ལ་ཚད་མ་ལ་སོགས་པ་གང་ཞེ་ན། དེ་ལ་གཞལ་བྱ་ནི་དོན་མི་སྲིད་པའི་ཕྱིར་བློ་ནི་ཞེས་པའོ། ། དེ་ཡོངས་སུ་གཅོད་པའི་ཚད་མ་ནི་སིམ་གདུང་ལ་སོགས་པ་འཛིན་པའི་རྣམ་པར་འདོད་པ་དེའོ། ། འབྲས་བུ་ནི་བདག་རིག་པ་ཡིན་ཏེ་ཚད་མ་དེའི་བདག་ཉིད་ཡིན་པའི་ཕྱིར་རོ། ། གཞལ་བྱ་ཤེས་པ་ཡིན་པ་དེའི་ཕྱིར་འཛིན་པའི་རྣམ་པ་དེ་རང་རིག་དེའི་སྒྲུབ་བྱེད་ཡིན་ནོ་ཞེས་པ་ནི་དོན་བསྡུ་བའོ།

། གཉིས་པ་ནི་དཔེར་ན་འདོད་ཆགས་ལ་སོགས་པ་ཉོན་མོངས་པ་དང་ཤེས་རབ་ལ་སོགས་པ་ཉམས་སུ་མྱོང་བ་བཞིན་དུ་ཤེས་པ་རང་གི་བདག་ཉིད་གཞལ་བྱ་ཡུལ་དུ་བཞག་པ་ན་འཇལ་བྱ་འཇལ་བྱེད་དང་འབྲས་བུ་དང་གསུམ་ཐ་དད་མེད་པར་གནས་པ་ཡིན་ནོ། ། དེ་ལྟ་བུའི་རྣམ་གཞག་འདི་ནི་གཞན་རིག་ཏུ་འདོད་པའི་ཚད་མ་ཀུན་ལའང་སྦྱར་ཏེ་ཚད་མ་ལ་སོགས་པ་གསུམ་ཐ་དད་མེད་པར་ཤེས་པར་བྱའོ། ། གསུམ་པ་ནི་གལ་ཏེ་ཆགས་སོགས་ནི་རང་རིག་གི་ཡུལ་ཡིན་པས་དེ་གཞན་རིག་གི་དཔེར་མི་རུང་ངོ་ཞེ་ན་གཞན་རིག་ཏུ་འདོད་པའི་ཚད་མ་དེ་ལའང་སྔོན་པོ་ལ་སོགས་པར་སྣང་བ་ནི་ཉམས་སུ་མྱོང་བའི་བདག་ཉིད་དུ་སྐྱེས་བའི་ཕྱིར་རོ། ། སྔོན་པོ་ལ་སོགས་པ་མྱོང་བ་དེ་དག་ནི་མྱོང་བ་རང་གི་བདག་ཉིད་ཉམས་སུ་མྱོང་བ་ཞེས་པའི་ཐ་སྙད་དུ་རུང་བ་ཡིན་ནོ། ། དེ་དག་མྱོང་པའི་རང་བཞིན་དུ་སྐྱེས་པར་གྲུབ་པ་མ་ཡིན་ཏེ་དེ་དག་བློ་ལ་མི་གསལ་ན་རྟོགས་པར་མི་རུང་ལ་གསལ་ན་ཤེས་པའི་བདག་ཉིད་ཡིན་བའི་ཕྱིར་རོ། ། དེ་ལྟར་ཏེ་དེའི་ཕྱིར་རུང་ཉིད་ཅེས་པ་དེ་ཚད་མ་ཡིན་ལ་ཤེས་པའི་བདག་ཉིད་གཞལ་བྱ་ཡིན་ཅིང་རང་རིག་ཅེས་པ་འབྲས་བུ་ཡིན་ནོ། ། མདོར་ན་བློའི་རྣམ་བ་དེ་ཉིད་ལ་ལྡོག་པའི་སྒོ་ནས་གསུམ་དུ་འགྱུར་རོ་ཞེས་བའི་དོན་ཏོ། ། བཞི་པ་ནི་གལ་ཏེ་འཛིན་བའི་རྣམ་པ་ཚད་མར་འདོད་ན་སློབ་དཔོན་གྱི་ལུང་དང་འགལ་ཏེ་སློབ་དཔོན་གྱིས་རང་རིག་ཚད་མར་བཤད་པའི་ཕྱིར་ཞེ་ན། མི་འགལ་ཏེ་གཞལ་བྱ་ཤེས་པའི་བདག་ཉིད་འཛིན་བའི་རྣམ་པ་ཞེས་བྱ་བ་རང་ཉིད་ལ་ཡོངས་སུ་གཅོད་བའི་བདག་ཉིད་གྱི་ཚད་མ་དེ་ལ་རུང་བ་ཉིད་ཅེས་བྱ་བ་དང་ཚད་མ་ཉིད་ཅེས་བྱ་བ་དང༌། རང་རིག་པར་བྱེད་པ་ཞེས་མིང་གི་རྣམ་གྲངས་སུ་བཤད་པའི་ཕྱིར་རོ། ། དེས་ན་སློབ་དཔོན་གྱིས་རང་རིག་པར་བྱེད་པའི་ཆ་ནས་ཚད་མར་བཤད་པ་ནི་ཁོ་བོས་ནི་རང་རྟོགས་པའི་ཆ་ནས་འབྲས་བུར་བཤད་དོ། ། ཞེས་པའོ། ། སློབ་དཔོན་ཞི་འཚོ་ནི། ། རང་རིག་ཀྱང་ཡིན་ཚད་མའང་ཡིན།

། རུང་བ་དང་ནི་སྦྱོད་བའམ་ཡིན། ཞེས་མིང་གི་རྣམ་གྲངས་བཞིར་འདཽད་ལ་རྒྱན་ན་ནི་ཚིགས་བཅད་འདི་མི་སྣང་ངོ། ། ཚད་མ་དང་འབྲས་བུའི་རྣམ་པར་བཞག་པ་བཤད་ཟིན་ཏོ། ། གཉིས་པ་རྣམ་བཞག་དེ་ཉིད་ངེས་པར་བྱ་བ་ལ་གཉིས་ཏེ། བློ་ཚུལ་གཉིས་སུ་བསྒྲུབ་པ་དང༌། བློ་རང་རིག་ཏུ་བསྒྲུབ་བའོ། ། དང་པོ་ལ་གཉིས་ཏེ་ཡུལ་ཤེས་དེ་ཡི་ཤེས་པ་ཡིས་ཞེས་པ་ལ་བརྟེན་ནས་བསྒྲུབ་པའོ། ། དང་པོ་ལ་གསུམ་སྟེ། དོན་ཁས་བླངས་ནས་གཉིས་སུ་བསྒྲུབ་པ་དང༌། ཁས་མ་བླངས་པར་གཉིས་སུ་བསྒྲུབ་པ་དང༌། དོན་ཁས་བླངས་ནས་གཉིས་སུ་བསྒྲུབ་པའི་རིགས་པ་གཞན་བསྟན་པའོ། །དང་པོ་ལ་གཉིས་ཏེ་སློབ་དཔོན་གྱི་གཞུང་ལ་བརྟེན་ནས་བསྒྲུབ་པ་དང༌། རང་ཉིད་ཀྱི་རིགས་པས་བསྒྲུབ་པའོ། ། འདིའི་དང་པོ་ལ་གསུམ་སྟེ། གཞུང་དེའི་དོན་གྱིས་བཤད་པ་ལ་བརྟེན་ནས་བསྒྲུབ་པ་དང༌། སློབ་དཔོན་གྱིས་བཤད་པ་ལ་བརྟེན་ནས་བསྒྲུབ་པ་དང༌། དེའི་དགོངས་པ་རང་གིས་གཞན་དུ་བཤད་པ་ལ་བརྟེན་ནས་བསྒྲུབ་པའོ། ། དང་པོ་ལ་གཉིས་ཏེ། དོན་ལྡན་གྱི་ཤེས་པ་ཡུལ་གྱི་རྣམ་པ་ཅན་དུ་གྲུབ་པ་དང་དེས་མ་གྲུབ་ན་དོན་མེད་པའི་ཤེས་པ་ལ་བརྟེན་ནས་བསྒྲུབ་པའོ། ། དང་པོ་ལ་གསུམ་ལས་དང་པོ་ཡུལ་གྱི་རྣམ་པ་ཅན་དུ་འགྱུར་བའི་རྒྱུ་མཚན་ནི། གལ་ཏེ་ཤེས་པ་ལ་ཡུལ་གྱི་རྣམ་པ་སྣང་བ་ཤེས་པ་དྭངས་པས་ཡིན་ན་དེ་ལ་དབང་པོའང་སྣང་བར་འགྱུར་ལ་ཡུལ་རྒྱུ་ཡིན་པས་སྣང་ན་ཡང་དེ་ལ་དབང་པོའང་སྣང་བར་འགྱུར་རོ་ཞེ་ན། ཡུལ་རྣམས་ལས་ནི་ཞེས་པ་ལ་སོགས་པ་སྟེ་ཤེས་པ་སྐྱེ་བ་ལ་ཡུལ་ལས་གཞན་བའི་དབང་པོ་ལ་སོགས་པའང་རྒྱུ་ཡིན་ཡང་རྒྱུའི་ལག་རྫེས་སོ་སོར་འཇོག་པའི་དངོས་པོའི་ཆོས་ཉིད་ཀྱིས་ཡུལ་དང་འདྲ་བར་སྐྱེ་བའི་དོན་ཏོ། ། གཉིས་པ་དཔེ་ནི་དཔེར་ན་ཞེས་པ་སྟེ་བུ་ཚ་སྐྱེ་བ་ལ་ཟས་དང་དུས་དང་སྔོན་གྱི་ལས་དང་ཕ་མ་ཡང་རྒྱུ་ཡིན་མོད་ཀྱི་གཞན་གྱི་གཟུགས་མི་འཛིན་པར་བུ་ཕ་དང་བུ་མོ་མའི་གཟུགས་འཛིན་པ་བཞིན་ཞེས་པའོ། ། གསུམ་པ་རྩོད་པ་སྤང་བ་ནི།

གལ་ཏེ་ཤེས་པ་ལ་དབང་པོའི་རྣམ་པ་མ་ཤར་ཡང་རྒྱུ་ཡིན་པའི་ཕྱིར་ཤེས་པས་དབང་པོའང་རྟོགས་པར་རིགས་སོ་ཞེ་ན། ཤེས་པ་སྐྱེད་པ་ལ་ཡུལ་དེ་ལས་གཞན་པའི་དབང་པོ་དང་ཡིད་ལ་བྱེད་པ་དང་ཡུལ་སྒྲ་ལ་སོགས་པ་དག་ཤེས་པ་དེའི་རྒྱུ་ཡིན་པར་འདྲ་ཡང་ཤེས་པ་ལ་རྒྱུ་དེ་དག་གི་རྣམ་པ་སྣང་མི་སྣང་མི་འདྲ་སྟེ་ཤེས་པ་དེའི་རྣམ་པ་ནི་རྒྱུ་གསུམ་པོ་དེའི་ནང་ནས་ཡུལ་གྱི་རྗེས་སུ་བྱེད་པའི་ཆོས་དམིགས་པའི་ཡུལ་ཁོ་ནའི་རྣམ་པར་སྣང་བ་ཡིན་པར་འདོད་དོ། །དེ་ཅིའི་ཕྱིར་ཞེ་ན། བློ་ལ་དོན་གྱི་རྣམ་པ་དེ་མེད་པར་གྱུར་ན་ཡུལ་དེ་ཤེས་པའི་རྒྱུ་དེར་མི་འགྱུར་པའི་ཕྱིར་རོ། ། འདི་ལྟར་དབང་ཤེས་དེ་ཡུལ་ལ་འཛིན་ནུས་སུ་དབང་པོས་སྐྱེད་ལ་རིག་པ་ཙམ་དུ་ཡིད་ལ་བྱེད་པས་སྐྱེད་པའི་ཕྱིར་ཡུལ་གྱིས་རང་གི་རྣམ་པ་ཅན་དུ་མ་བསྐྱེད་ན་དེ་ལ་དགོས་པ་ཅི་ཡོད། དབང་པོ་ནི་རྒྱུ་ཡིན་པ་རྒྱུ་ཡང་ཤེས་པ་ལ་མི་སྣང་སྟེ་དེའི་དམིགས་རྐྱེན་མ་ཡིན་པའི་ཕྱིར་རོ། ། གཉིས་པ་ལ་གསུམ་སྟེ། བསྒྲུབ་དགོས་པའི་རྒྱུ་མཚན་དང༌། འགྲུབ་པའི་རྒྱུ་མཚན་དང༌། དེ་ལ་རྩོད་པ་སྤང་བའོ། ། དང་པོ་ནི། སྔོན་པོ་ལ་སོགས་པ་ཤེས་པའི་རྣམ་པར་མི་འཐད་དེ་སྒྲུབ་བྱེད་མེད་པའི་ཕྱིར་རོ། ། འདི་ལྟར་མངོན་སུམ་གྱིས་མི་འགྲུབ་སྟེ་ངེས་ཤེས་ཀྱིས་དེའི་དོན་དུ་བཟུང་བའི་ཕྱིར་རོ། རྗེས་དཔག་གིས་ཀྱང་མིན་ཏེ་དཔེ་མེད་པས་ཤེ་ན། དོན་དང་ལྡན་པ་སྟེ་ཡུལ་ལྔ་དང་ལྡན་པའི་དབང་པོའི་སེམས་ལ་དོན་དྲི་ལ་སོགས་པའི་རྣམ་པ་མེད་པར་དོགས་པ་བདེན་ཏེ་ཡུལ་དེ་བློ་ལ་རྒྱངས་ཆད་པ་ལྟ་བུར་སྣང་བའི་ཕྱིར་ཏེ་རྣམ་མེད་དུ་འདོད་པའི་གྲུབ་མཐའ་ལྟ་བུའོ། ། གཉིས་པ་ནི་དོན་དང་མི་ལྡན་པའི་ཤེས་པ་ཟླ་གཉིས་འཛིན་པ་ལྟ་བུ་ལ་བརྟེན་ནས་གྲུབ་སྟེ་ཟླ་གཉིས་ཀྱི་རྣམ་པ་སྣང་བ་ནི་མྱོང་བས་གྲུབ་ལ་དེ་དོན་ཡིན་པ་རིགས་པས་ཁེགས་པའི་ཕྱིར་རོ། ། གཞན་ཡང་འདས་པའི་དོན་བུམ་པ་ལ་སོགས་པ་འཛིན་པའི་དྲན་པ་ལ་རྟེན་ནས་ཀྱང་ཤེས་པ་གཅིག་ཉིད་བློའི་རྣམ་པ་དང་དོན་གྱི་རྣམ་པའི་ཚུལ་གཉིས་སུ་སྣང་བ་གྲུབ་སྟེ་བློ་དེ་ལ་ཡུལ་གྱི་རྣམ་པ་སྣང་བ་ནི་མྱོང་བས་གྲུབ་ལ་དེ་དོན་ཡིན་པར་རིགས་པས་ཁེགས་ཏེ་དེའི་ཚེ་དོན་ཞིག་ནས་མེད་པའི་ཕྱིར་རོ།

། དེས་ན་རང་རིག་པའང་གྲུབ་སྟེ་དོན་གྱི་རྣམ་པའང་ཤེས་པའི་ངོ་བོ་ཡིན་པའི་ཕྱིར་རོ། ། གསུམ་པ་ལ་གསུམ་སྟེ། དྲན་པ་དེ་རིགས་ཀྱི་དོན་ལྡན་དུ་འདོད་པ་དགག་པ་དང༌། འདུ་བྱེད་ཀྱི་དོན་ལྡན་དུ་འདོད་པ་དགག་པ་དང༌། རང་མཚན་གྱི་དོན་ལྡན་དུ་འདོད་པ་དགག་པའོ། ། དང་པོ་ནི་དྲན་པ་དོན་དང་མི་ལྡན་པར་འདོད་པ་མི་འཐད་དེ་བུམ་པ་ལ་སོགས་པའི་གསལ་བ་ཞིག་ཀྱང་རིགས་མ་ཞིག་པས་འཛིན་པའི་ཕྱིར་རོ་ཞེ་ན། དེ་ལྡན་མིན་ཞེས་པ་དྲན་པ་ལ་སྣང་བ་དེ་རིགས་ཀྱི་མཚན་ཉིད་ལྡན་པ་མ་ཡིན་ཏེ་དེ་སྔོན་པོ་ལ་སོགས་པས་སྣང་བའི་ཕྱིར་དང༌། ཐ་དད་ཅན་དེ་དུ་མར་སྣང་བའི་ཕྱིར་རོ། ། རིགས་ནི་ཁ་དོག་དང་དུ་མས་སྟོང་པར་འདོད་པ་ཡིན་ནོ། ། དེས་ན་རིགས་དངོས་པོ་ནི་རྟོག་པ་ལ་སྣང་བའི་དོན་མ་ཡིན་ནོ། ། གཞན་ཡང་རིགས་དེ་མི་རྟག་པར་འདོད་ན་དེ་རིགས་སུ་མི་འགྱུར་ཏེ་སྐད་ཅིག་དུ་མའི་བདག་ཉིད་ཡིན་པའི་ཕྱིར་རོ། ། དེ་རྟག་པར་འདོད་ནའང་དེ་ཇི་ལྟར་བློའི་ཡུལ་ཡིན་ཏེ་བློའི་སྐྱེད་བྱེད་མ་ཡིན་པའི་ཕྱིར་རོ།

 ། གཉིས་པ་ལ་གཉིས་ལས། དངོས་ཀྱི་དོན་ནི་གལ་ཏེ་བློ་དེ་རིགས་མི་འཛིན་ཀྱང་དོན་དང་ལྡན་པ་མ་ཡིན་བའི་འདུ་བྱེད་ཀྱི་དངོས་པོ་འཛིན་པའི་ཕྱིར་རོ་ཞེ་ན། མིང་གི་མཚན་མ་ཅན་དང་སོགས་པ་སྟེ་དོན་གྱི་མཚན་མ་ཅན་གྱི་འདུ་བྱེད་ཀྱི་དངོས་པོ་རྟོགས་པའི་འཛིན་པ་ནི། མིང་སོགས་བརྗོད་ན་འཆད་པ་པོ། ཞེས་པ་ལ་སོགས་པའི་སྐབས་སུ་བཀག་ཟིན་པའི་ཕྱིར་ཡང་མི་སྤྲོའོ། ། གཉིས་པ་དེས་གྲུབ་པའི་དོན་ནི། དྲན་པའི་ཚུལ་ནི་དོན་ལྡན་གྱི་ཤེས་པ་མ་ཡིན་ཏེ་དེ་ལ་དོན་གྱི་ནུས་པ་གྲུབ་པ་མ་ཡིན་པའི་ཕྱིར་རོ། ། དེའང་དོན་མེད་ན་དེ་ལྡོག་པ་མེད་པའི་ཕྱིར་རོ། ། འོ་ན་དེ་གང་ལས་སྐྱེ་ཞེ་ན་འདོད་པ་ཙམ་དང་འབྲེལ་ཞེས་པའོ། ། དེས་ན་བུམ་པའི་རྣམ་པ་མི་གསལ་བ་འདི་འདྲ་འཛིན་པའི་ཤེས་པ་ནི་དྲན་པའི་རྣམ་རྟོག་ཡིན་ལ་དེ་ཡང་སྔར་སྔོན་པོ་ལ་སོགས་པ་ཤིན་ཏུ་གསལ་བར་མྱོང་བའི་བག་ཆགས་འདོད་པ་ལ་སོགས་པའི་རྐྱེན་གྱིས་སད་པར་བྱས་པ་ལས་བྱུང་བ་ཡིན་ནོ། །དྲན་པའི་རྒྱུ་མྱོང་བ་དེ་ཡང་སྔོན་པོ་ལ་སོགས་པའི་རྣམ་པས་སྟོང་པའི་ཕྱིར་འབྲས་བུ་དྲན་པ་ནི་ཇི་ལྟར་དོན་སྔོན་པོ་ལ་སོགས་པའི་རྣམ་པ་དེ་དང་ལྡན་པར་འགྱུར། ཞེས་པ་དེ་དང་མི་ལྡན་པར་ཐལ་ཏེ་སྣམ་བུ་མྱོང་བ་ལས་བུམ་པའི་དྲན་པ་མི་སྐྱེ་བ་བཞིན་ཞེས་པའོ། ། གསུམ་པ་ལ་གསུམ་སྟེ། དྲན་པ་དོན་ལས་སྐྱེ་བ་དགག་པ་དང༌། དྲན་པ་ལ་སྣང་བ་དོན་ཡིན་པ་དགག་པ་དང༌། རྣམ་པ་དེ་བློ་ལས་ཐ་དད་པ་དགག་པའོ། ། དང་པོ་ནི་གལ་ཏེ་དྲན་པ་མྱོང་བ་ལས་བྱུང་ན་དེ་ལྟར་འགྱུར་ཡང་དྲན་པ་དོན་ལས་སྐྱེ་བའི་ཕྱིར་རྣམ་པ་དང་ལྡན་པ་ཡིན་ནོ་ཞེ་ན། དྲན་པ་སྐྱེས་པ་དེའི་ཚེ་དོན་དེ་ཞིག་ནས་མེད་པའི་ཕྱིར་དྲན་པ་དོན་ལས་སྐྱེ་བ་མ་ཡིན་ནོ། ། གཞན་ཡང་དོན་ལས་སྐྱེས་པས་དོན་གྱི་རྣམ་པ་དང་ལྡན་པར་འགྱུར་ན་དྲན་པའི་བློ་དེ་ལྟར་མྱོང་བ་སྟེ་དབང་པོའི་ཤེས་པ་རྣམས་ཀྱང་དོན་གྱི་རྣམ་པ་དང་ལྡན་པ་དེར་འགྱུར་ཏེ་དོན་ལས་སྐྱེས་པའི་ཕྱིར་རོ།

། གཉིས་པ་ནི་རྟོག་པ་ལ་སྣང་བའི་རྣམ་པ་དེ་ནི་དོན་རང་མཚན་གྱི་རྣམ་པ་ནི་མིན་ཏེ་གསལ་བའི་རྣམ་པས་དབེན་པ་སྟེ་མི་གསལ་བར་སྣང་བའི་ཕྱིར་ རོ། ། གལ་ཏེ་དོན་གཅིག་ཉིད་རྟོག་པས་བཟུང་བའི་ཚེ་མི་གསལ་ལ་དབང་པོས་བཟུང་བའི་ཚེ་གསལ་བ་ཡིན་ནོ་ཞེ་ན། འོ་ན་དོན་དེ་ཅིར་འགྲུབ་མི་གསལ་བར་གྲུབ་ན་དབང་པོ་ལ་དེའི་རྣམ་པ་སྣང་བ་མི་འཐད་ལ་གསལ་བར་གྲུབ་ན་རྟོག་པ་ལ་དེའི་རྣམ་བ་སྣང་བར་མི་འཐད་ཅིང་གཉིས་ཀར་གྲུབ་ན་བློ་ཐམས་ཅད་དོན་གྱི་རྣམ་པ་དང་ལྡན་པར་མི་འགྱུར་ཏེ་འདྲེས་པར་སྣང་པའི་བློ་མེད་པའི་ཕྱིར་རོ། ། གསུམ་པ་ལ་གཉིས་ཏེ་ཐལ་བ་དགོད་པ་དང༌། དེའི་ཁྱབ་པ་བསྒྲུབ་པའོ། ། དང་པོ་ནི་རྟོག་པ་ལ་སྣང་བའི་རྣམ་པ་དེ་དོན་གྱི་རྣམ་པ་ཡིན་ཞིང་བློ་དེ་ལས་ཐ་དད་དུ་འདོད་ན་ཡུལ་དུས་དེར་གནས་པའི་སྐྱེས་བུ་གཞན་གྱིས་ཀྱང་བདག་ལ་སྣང་བ་དེ་བཞིན་དུ་རྟོགས་པས་འགྱུར་ཏེ་སྣང་རུང་ཡིན་པའི་ཕྱིར་བུམ་པ་བཞིན་ནོ། ། གཉིས་པ་ལ་གསུམ་སྟེ། ། གཞན་གྱིས་མི་རྟོགས་པའི་རྒྱུ་མཚན་དགག་པ་དང༌། རྟོགས་པའི་རྒྱུ་མཚན་དགག་པ་དང༌། དེའི་ལན་དགག་པའོ། །དང་པོ་ནི་རྣམ་པ་དེ་ཐ་དད་ཡོད་ཀྱང་གཞན་གྱིས་མི་རྟོགས་ཏེ་བདག་གི་རྒྱུད་ལ་རྟག་ཏུ་འབྲེལ་བའི་ཕྱིར་བདག་གི་ནང་ན་གནས་པའི་སྙིང་གཞན་གྱིས་མི་འཛིན་པ་བཞིན་ནོ་ཞེ་ན། འོ་ན་རྣམ་པ་དེ་འདི་དང་འདི་ལྟ་བུ་ཡིན་ནོ་ཞེས་བརྗོད་ཀྱང་གཞན་གྱིས་རྟོགས་པ་མི་འགྱུར་ལ་འདོད་ན་ཐོས་བྱུང་གི་ཤེས་རབ་རྒྱུན་ཆད་དུ་འགྱུར་རོ། ། བརྗོད་པའྀ་ཚེ་གཞན་གྱིས་རྟོགས་ན་བདག་གི་རྒྱུད་ཁོ་ན་དང་འབྲེལ་བ་ཉམས་སོ། ། གཞན་ཡང་འབྲེལ་བའི་དོན་དེ་ལས་བྱུང་བའི་ཚུལ་དུ་ཡི་ན་བདག་གི་རྒྱུད་མ་མཐོང་ཡང་མཐོང་བ་སྲིད་དེ་མེ་མ་མཐོང་ཡང་དུ་བ་མཐོང་བ་བཞིན་ནོ། ། བདག་ཉིད་གཅིག་ཏུ་འབྲེལ་ན་བློ་རྣམ་བཅས་རང་རིག་ཏུ་གྲུབ་བོ། ། གཉིས་པ་ནི་རྟོག་པ་ལ་སྣང་བའི་བུམ་པའི་རྣམ་པ་དེ་བརྗོད་པའི་ཚེ་སློབ་དཔོན་གྱི་རྒྱུད་དང་འབྲེལ་བའི་བུམ་པ་དེ་སློབ་མས་མི་གོ་ཡང་སློབ་མ་རང་ཉིད་ཀྱི་རྒྱུད་ལ་ཡོད་པའི་བུམ་པའི་རྣམ་པ་དེ་གོ་བས་བརྗོད་ཀྱང་མི་རྟོགས་པར་ཐལ་བའི་སྐྱོན་མེད་དོ།

ལུས་ཀྱི་སྙིང་དང་མི་འདྲ་སྟེ་བདག་གི་ལུས་ཀྱི་སྙིང་འདི་གཞན་གྱི་ལུས་ཀྱི་དབང་པོས་མི་འཛིན་ཏེ་དེ་གཉིས་མ་ཕྲད་པའི་ཕྱིར་དང། གཞན་གྱི་མིག་གིས་ཀྱང་མི་འཛིན་ཏེ་ལྤགས་པ་ལ་སོགས་པས་བར་དུ་ཆོད་པའི་ཕྱིར་རོ། ། ཡིད་ཀྱིས་ཡུལ་འཛིན་པ་ནི་ཕྲད་པ་དང་ཆོད་པ་ལ་ལྟོས་པ་མེད་དོ་ཞེ་ན། གང་ཟག་སོ་སོ་རེ་རེའི་རྒྱུད་དང་འབྲེལ་བ་སྒྲས་བརྗོད་པ་ཡིན་ན་འཆད་པ་པོའི་སེམས་ལ་སྣང་བའི་རྣམ་པ་དག་མཚམས་སྦྱོར་བར་མི་འགྱུར་རོ། ། ཇི་ལྟར་མཚམས་སྦྱོར་བར་མི་འགྱུར་ཞེ་ན་བཤད་བྱ་དང་གོ་བྱའི་དོན་གཉིས་གཅིག་ཏུ་མངོན་པར་ཞེན་པའི་བདག་ཉིད་ཅན་དུའོ། ། མདོར་ན་སློབ་དཔོན་གྱིས་བཤད་པ་དེ་སློབ་མས་གོ་བ་དང་སློབ་མས་གོ་བ་དེ་སློབ་དཔོན་གྱིས་མ་བཤད་པར་འགྱུར་རོ་ཞེས་པའོ་དོན་ཏོ། ། གསུམ་པ་ནི་གལ་ཏེ་རྣམ་པ་དེ་དག་ཐ་དད་ཀྱང་དེ་དག་འདྲ་བ་ཡོད་པས་འདྲ་བ་དེ་ལ་བརྟེན་ནས་རྒྱུད་སོ་སོའི་རྒྱུད་དང་འབྲེལ་བའི་རྣམ་པ་དེ་གཉིས་གཅིག་ཏུ་འཛིན་པའི་ཐ་སྙད་འཇིག་རྟེན་ན་ཡོད་དེ་ཉ་ཕྱིས་ལ་དངུལ་ཕོར་དུ་འཛིན་པ་བཞིན་ནོ། ། དེས་ན་དེ་དག་མཚམས་སྦྱོར་བ་མེད་པར་ཐལ་བའི་སྐྱོན་མེད་དོ་ཞེ་ན། མ་ཡིན་ཏེ་དེ་གཉིས་གཅིག་ཏུ་ཞེན་པའི་རྒྱུ་མཚན་འདྲ་བར་མ་གྲུབ་པའི་ཕྱིར་རོ། ། འདི་ལྟར་འདྲ་བར་འཛིན་པ་ལ་གཉིས་ཀ་གཟུང་དགོས་པ་ལས་གཞན་གྱི་རྒྱུད་དང་འབྲེལ་བའི་རྣམ་པ་དེ་བདག་གི་བློས་ནམ་ཡང་མ་གྲུབ་བའི་ཕྱིར་རོ། ། གལ་ཏེ་གཞན་གྱི་བློ་ལ་སྣང་བ་དེ་བདག་གིས་གྲུབ་ཀྱང་དེ་གཉིས་འདྲ་བར་འཛིན་པ་མི་སྲིད་དེ་ཐ་དད་བདག་ཉིད་ཇི་ལྟར་གཟུང་ཞེས་པ་དེ་གཉིས་ཐ་དད་དུ་མ་བཟུང་བའི་ཕྱིར་རོ། ། དེ་ཅིའི་ཕྱིར་ཞེ་ན། རྣམ་པ་དེ་གཉིས་ཐ་དད་དེར་སྣང་བ་མེད་པའི་ཕྱིར་རོ། ། ཐ་དད་དུ་མ་བཟུང་ན་ཡང་འདྲ་བར་འཛིན་པ་མི་སྲིད་དེ་གཅིག་ལ་འདྲ་བ་མི་སྲིད་པའི་ཕྱོར་རོ། ། སོ་སོ་དང་འབྲེལ་བའི་རྣམ་པ་དེ་དག་ཐ་དད་ཀྱང་བློས་གཅིག་ཏུ་བཟུང་བ་ཡིན་ནོ་ཞེ་ན།

འོ་ན་དེའི་ཚེ་བློ་དེ་འཁྲུལ་བར་འགྱུར་ལ་འདོད་ན་བློ་དེ་དོན་ནམ་ཡུལ་མེད་པ་ཅན་དུ་འགྱུར་རོ། ། འདོད་ན་ཤེས་པ་དེ་ཉིད་ཚུལ་གཉིས་སུ་གྲུབ་བོ། ། གཉིས་པ་གཞུང་དེའི་སློབ་དཔོན་གྱིས་བཤད་པ་ལ་བརྟེན་ནས་ཚུལ་གཉིས་སུ་བསྒྲུབ་པ་ལ་གསུམ་སྟེ། རྣམ་བཅས་ཀྱི་ལུགས་དགོད་པ་དང༌། རྣམ་མེད་ཀྱི་ལུགས་དགག་པ་དང༌། དེ་གཉིས་ཀའི་དོན་བསྡུ་བའོ། ། དང་པོ་ལ་གསུམ་ལས་དང་པོ་བློ་རྣམ་བཅས་ཀྱི་དོན་བསྟན་པ་ནི། ཡུལ་ཤེས་དེའི་ཤེས་པ་ཡིས། ། བྱེ་བྲག་ལས་ནི་ཚུལ་གཉིས་ཉིད། ། ཅེས་པའི་དོན་ཡུལ་འཛིན་པའི་ཤེས་པ་ནི་སྔོན་པོ་ལ་སོགས་པ་འཛིན་པའི་ཤེས་པ་ཡིན་ལ་དེ་ལ་རྣམ་པ་གཉིས་ཡོད་དེ་དོན་གྱི་རྣམ་པ་དང་ཤེས་པ་རང་ཉིད་ཀྱི་རྣམ་པའོ། ། ཤེས་པ་དང་པོ་དེ་འཛིན་པར་བྱེད་པའི་ཤེས་པ་ལ་རྣམ་པ་གསུམ་ཡོད་དེ། ཤེས་པ་དང་པོའི་རྣམ་པ་གཉིས་དང་རང་ཉིད་ཀྱི་རྣམ་པའོ། ། དཔེར་ན་སྔོན་པོར་འཛིན་པའི་ཤེས་པ་བྱུང་བར་གྱུར་ཏོ། ། ཞེས་པ་ལྟ་བུའོ། ། དེ་བཞིན་དུ་ཤེས་པ་གཉིས་པ་དེ་གསུམ་པས་འཛིན་པ་དང་གསུམ་པ་དེ་བཞི་པས་འཛིན་པ་ལ་སོགས་པ་ཡང་དེ་བཞིན་དུ་ཡིན་ཏེ་རྣམ་པ་རེ་རེ་ལྷག་པའོ། ། དེ་ལ་ཁ་ཅིག་ན་རེ་དོན་མེད་པའི་ཤེས་པ་གནོད་པ་ཅན་གྱིས་རྣམ་ལྡན་དུ་གྲུབ་ཀྱང་ཤེས་པ་ཐམས་ཅད་རྣམ་བཅས་སུ་མི་གྲུབ་བོ་ཞེས་ཟེར་རོ། ། མ་ཡིན་ཏེ་ཡུལ་སྔོན་པོ་ཉམས་སུ་མྱོང་བའི་ཤེས་པ་སྔ་མ་དེ་ཡང་དེ་འཛིན་པར་བྱེད་པའི་ཤེས་པ་གཉིས་དམིགས་པར་འགྱུར་རོ། ། ཤེས་པ་དང་པོ་དེ་ནི་རང་གི་རྣམ་པའི་སྟེང་དུ་སྔོན་པོ་ལ་སོགས་པ་དོན་གྱི་རྣམ་པ་གཅིག་གིས་ཁྱད་པར་དུ་བྱས་པ་ཅན་ནོ། ། ཤེས་པ་གཉིས་པ་དེ་ནི་ཆ་གཉིས་ཏེ་ཤེས་པ་སྔ་མ་རྣམ་པ་གཉིས་པ་ཅན་དེ་ལ་བརྟེན་ནས་སྐྱེས་པའི་དྲན་པའི་ཤེས་པ་སྟེ་ཤེས་པ་སྔ་མ་འདི་ལྟ་བུར་གྱུར་ ཏོ། ། ཞེས་ངེས་པར་བྱེད་པ་དེའོ། དེ་བཞིན་དུ་ཤེས་པ་གསུམ་པ་དང་བཞི་བའང་དྲན་པའི་ཤེས་པ་ཡིན་ཏེ། རྒྱན་ལས་སྔོན་པོ་ལས་ནི་ཐ་དད་དུ། ། སྔོན་པོ་ཡུལ་ཅན་ཤེས་པ་ནི།

། ཕྱི་མའི་ཤེས་པ་མཐོང་མེད་དེ། ཐ་དད་རྟོགས་པའི་བློས་སྤྲུལ་ཡིན། ། ཞེས་པ་ལྟར་རོ། ། གཉིས་པ་བློ་སྔ་ཕྱི་གཉིས་ཁྱད་མེད་དུ་ཐལ་བ་ནི་གཞན་དུ་ཤེས་པ་དང་པོ་དེ་ཡུལ་གྱི་རྣམ་བ་ཅན་མ་ཡིན་ན་ཇི་ལྟར་ཤེས་པ་སྔ་མ་དེ་འཛིན་པའི་ཤེས་པ་ཕྱི་མ་དེ་ལ་སྔ་མ་དེ་ཡུལ་གྱི་རྣམ་པ་ཅན་དུ་གནས་པར་འགྱུར་ཏེ་མི་འགྱུར་རོ། ། ཅིའི་ཕྱིར་ཞེ་ན་རང་གི་དེ་མ་ཐག་པའི་རྐྱེན་ལའང་ཡུལ་གྱི་རྣམ་པ་མེད་ལ་རང་ཉིད་ཀྱིས་ཀྱང་ཡུལ་མི་འཛིན་པའི་ཕྱིར་རོ། ། འདོད་ན་བློ་སྔ་ཕྱི་ཁྱད་མེད་དུ་འགྱུར་རོ། ། དེས་ན་བློ་སྔ་མ་ནི་ཡུལ་གྱི་རྣམ་པ་ཅན་ཡིན་ཏེ་རང་གི་ཡུལ་ཅན་གྱིས་དེ་ལྟར་ངེས་པའི་ཕྱིར་རོ། ། ཞེས་པའི་དོན་ཏོ། ། གསུམ་པ་ཤེས་པ་ཕྱི་མ་ཕྱི་མ་ལྷག་པར་བསྟན་པ་ནི་ཤེས་པ་དང་པོ་རྣམ་ལྡན་ཡིན་པའི་རྒྱུ་མཚན་འདི་ལྟར་གཉིས་པ་དང་གསུམ་པ་ལ་སོགས་པའི་ཕྱི་མ་ཕྱི་མའི་ཤེས་པ་རྣམས་ནི་རྣམ་པ་གཅིག་སྟེ་རྣམ་པ་རེ་རེས་ཤེས་པ་སྔ་མ་ལས་ལྷག་པ་འཛིན་པ་ཡིན་ནོ་ཞེས་པ་ནི་མདོར་བསྟན་པའོ། ། རྒྱས་པར་བཤད་པ་ནི་ཤེས་པ་དང་པོ་དེ་ནི་བདག་གི་རྣམ་པའི་སྟེང་དུ་དོན་གྱི་ངོ་བོ་སྟེ་རྣམ་པ་བསྣན་པས་རྣམ་པ་གཉིས་པ་ཅན་ཡིན་ལ་དེ་ནི་ཤེས་པ་གཉིས་པས་འགའ་ཞིག་གི་ཚེ་དམིགས་པར་འགྱུར་རོ། ། ཇི་ལྟར་དམིགས་ཞེ་ན་ཤེས་པ་གཉིས་པས་བདག་གི་རྣམ་པ་དང་བཅས་པར་རོ། ། དེ་ལྟ་བུའི་ཤེས་པ་གཉིས་པ་དེ་ནི་གསུམ་པའི་ཤེས་པས་རྟོགས་ལ་གསུམ་པ་དེའང་བཞི་པས་རྟོགས་ཏེ་ཇི་སྲིད་དུ་དྲན་པ་དང་བརྩི་བར་ནུས་ཀྱི་བར་དུའོ། ། འདི་ལྟར་ཤེས་པར་དང་པོས་ནི་སྔོན་པོ་འཛིན་ལ་གཉིས་པས་ནི་སྔོན་པོ་འཛིན་པའི་ཤེས་པའོ། ། གསུམ་པས་ནི་སྔོ་འཛིན་གྱི་ཤེས་པ་དེ་འཛིན་པའི་ཤེས་པའོ་ཞེས་པ་ལྟ་བུའོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ནི། རྣམ་མེད་པ་ན་རེ། ཤེས་པ་གཉིས་པས་དང་པོ་དེ་དྲན་པའི་ཚེ་དོན་གྱི་རྣམ་པ་དང་བཅས་པར་དྲན་པ་མ་ཡིན་ཏེ་ཤེས་པ་དང་པོ་ལ་དོན་གྱི་རྣམ་པ་མེད་པའི་ཕྱིར་རོ།

། དེས་ན་ཤེས་དྲན་ནི་ཞེས་པ་གཉིས་པས་ཤེས་པ་དང་པོ་དེ་རྐྱང་པ་དྲན་པ་ཡིན་ནོ། ། དེས་ཅིར་འགྱུར་ཞེ་ན་ཡང་དྲན་པའི་ཚེ་དོན་ཡང་དྲན་པ་ཡིན་ནོ། ། དེ་ཅིའི་ཕྱིར་ཞེ་ན། དོན་འབྲས་ཉིད་ཀྱིས་ཞེས་པ་དོན་གྱི་འབྲས་བུ་ཉིད་དམ་དོན་འཛིན་པའི་བྱ་བ་བྱེད་པ་ཉིད་ཀྱིས་དོན་མེད་ན་མི་འབྱུང་བའི་ཕྱིར་རོ། ། མདོར་ན་དོན་མ་དྲན་ན་ཤེས་པ་དྲན་པ་མི་སྲིད་ཅེས་པའོ། ། དེས་ན་ཤེས་པ་དྲན་པ་ན་དོན་དྲན་པའི་ཕྱིར་བློ་འཁྲུལ་བའི་སྒོ་ནས་དྲན་པའི་ཡུལ་དུ་གྱུར་པའི་བློ་དོན་དེ་གཉིས་བསྲེས་པའི་ཕྱིར་རྣམ་པ་དང་ལྡན་པར་རྟོགས་པ་ཡིན་ནོ་ཞེ་ན། གཉིས་པ་ལ་གསུམ་སྟེ། འགོག་བྱེད་ཀྱི་རིགས་པ་དང༌། དེའི་ལན་དགག་པ་དང༌། རྣམ་མེད་ལ་གནོད་པ་བརྗོད་པའོ། ། དང་པོ་ལ་གཉིས་ལས། དང་པོ་ཤེས་པའི་རྒྱུ་ལ་ཧ་ཅང་ཐལ་བ་ནི། འོ་ན་སྣང་བ་དང་ཡིད་ལ་བྱེད་པ་དང༌། དབང་པོ་ལའང་ཤེས་པ་དྲན་པའི་ཚེ་དེ་དག་དྲན་པ་དང་བསྡོམ་ནས་འཛིན་པ་དེར་འགྱུར་ཏེ་མེད་ན་མི་འབྱུང་བའི་འབྲེལ་པ་ལ་ཁྱད་པར་མེད་བའི་ཕྱིར་རོ། ། དེ་དག་མི་འདྲ་སྟེ་ཤེས་པ་དེ་དབང་པོ་ལ་སོགས་པ་ལ་འཛིན་པའི་བྱ་བ་མེད་ལ་ཡུལ་ལ་འཛིན་པའི་བྱེད་པ་ཡོད་པའི་ཕྱིར་རོ་ཞེ་ན། འོ་ན་ཤེས་པ་དེ་སྣང་བ་དང་ལྷན་གཅིག་ཏུ་དྲན་པར་འགྱུར་ཏེ་སྣང་བ་མ་བཟུང་བར་གཟུགས་མི་འཛིན་པ་ཉིད་ཀྱིས་སྣང་བ་ལ་ཤེས་པ་འཛིན་པའི་བྱེད་པ་ཡོད་པའི་ཕྱིར་རོ། ། གལ་ཏེ་སྣང་བ་ལོགས་སུ་དྲན་མི་དགོས་ཏེ་གཟུགས་ཀྱི་ཁོངས་སུ་འདུས་པའི་ཕྱིར་རོ། ། ཞེ་ན་མ་ཡིན་ཏེ་གསལ་བྱ་གསལ་བྱེད་ཡིན་པའི་ཕྱིར་རོ། །གསལ་བྱེད་ཡིན་ཡང་གཟུགས་ལ་བབས་པ་ན་གཅིག་ཡིན་ནོ་ཞེ་ན། འོ་ན་ཤེས་པ་འདིའང་ཡུལ་གྱི་གསལ་བྱེད་ཡིན་ཡང་ཡུལ་ལ་བབས་པ་ན་ཡུལ་གྱྀ་རང་བཞིན་དུ་འགྱུར་ལ་འདོད་ན་བློ་རྣམ་བཅས་གྲུབ་བོ། ། གཉིས་པ་རྒྱུ་ཐམས་ཅད་ལ་ཧ་ཅང་ཐལ་བ་ནི། དེ་བཞིན་ཞེས་པ་ལ་སོགས་པ་སྟེ་སླའོ། ། གཉིས་པ་ནི་གལ་ཏེ་ཤེས་པ་ལ་རྒྱུ་དུ་མ་ཡོད་ཀྱང་གཞན་མི་དྲན་པར་དོན་ཁོ་ན་ལ་དྲན་པ་སྐྱེ་བ་ནི་ཤེས་པ་ལ་དོན་གྱིས་བྱས་པའི་ཉམས་སུ་མྱོང་བའི་ཁྱད་པར་འགའ་ཞིག་ཡོད་པ་ལས་ཡིན་ནོ།

། དེས་ན་ཤེས་པ་ནམ་དྲན་པའི་ཚེ་དོན་དང་འབྲེ་བསྟན་པ་སྟེ་དོན་དང་འབྲེལ་ནས་དྲན་པ་ཡིན་ནོ། ། དེ་བཞིན་དུ་བུམ་པ་དང་མྱུ་གུ་ལ་སོགས་པའི་འབྲས་བུ་ལ་དེ་ལྟ་བུའི་རྒྱུ་མཚན་མེད་པས་སོ་སོར་འཛིན་པ་ཡིན་ནོ་ཞེ་ན། འོ་ན་དོན་གྱིས་བྱས་པའི་ཉམས་སུ་མྱོང་བའི་བྱེ་བྲག་ཅེས་པ་དེ་གང་ལ་བརྗོད། དེ་ནི་འདིའོ་ཞེས་བསྟན་པར་མི་ནུས་ཤེ་ན། འོ་ན་རྒྱུ་མཚན་མ་གྲུབ་པས་རྒྱུ་མཚན་ཅན་ཡང་མི་འགྲུབ་པོ། ། འོ་ན་ཁྱེད་ལྟར་ན་ཤེས་པ་དྲན་པའི་ཚེ་དོན་དྲན་པའི་རྒྱུ་མཚན་ཅི་ཡིན་ཞེས་པའམ། རྒྱུ་གཞན་དང་མི་འདྲ་བར་ཤེས་པ་ལ་དོན་གྱིས་བྱས་པའི་ཁྱད་པར་ཡོད་ཅེས་བརྗོད་པ་དེ་དག་གང་ཡིན་ཞེ་ན། དེ་ནི་ཤེས་པ་དེ་དོན་དང་འདྲ་བར་སྐྱེས་པ་ཁོ་ན་ལས་ཡིན་གྱི་རྒྱུ་མཚན་གཞན་ཅིར་འགྱུར་ཏེ་ཅི་ཡང་མེད་དོ། ། འོ་ན་སྔོན་པོའི་རྣམ་པ་དྲན་པ་དེ་དོན་དྲན་པར་མི་འགྱུར་ཏེ་དེ་ཤེས་པ་ཡིན་པའི་ཕྱིར་རོ་ཞེ་ན། ཤེས་པ་དེ་དོན་དང་འདྲ་བ་ལས་དོན་དུ་འཁྲུལ་ནས་དེ་སྐད་དུ་བརྗོད་བ་ཡིན་ནོ། ། དཔེར་ན་མཚེ་མ་དང་ཉ་ཕྱིས་དང་དདུལ་ཕོར་འདྲ་བ་མཐོང་བ་ལས་དེ་མ་ཡིན་ལ་དེར་སྒྲོ་འདོགས་པ་མཐོང་བ་བཞིན་ནོ། ། གསུམ་པ་ནི་དོན་འཛིན་པའི་ཤེས་བ་དང་པོའི་རང་བཞིན་དེ་ལ་ཡུལ་དང་མྱོང་པའི་རྣམ་པ་གཉིས་ཡོད་པ་མིན་ན་འོ་ན་དེ་འཛིན་པར་བྱེད་པའི་ཤེས་པ་གཉིས་པ་དེའང་སྔ་མ་དེའི་རང་བཞིན་མྱོང་བའི་རྣམ་པ་གཅིག་ཁོ་ན་འཛིན་པ་ལ་རྣམ་པར་གནས་པར་འགྱུར་རོ། ། དེ་ལྟར་ན་ཤེས་པ་གཉིས་པ་དེ་ངེས་པར་འཛིན་པའི་སེམས་གསུམ་པ་དེས་ཤེས་པ་དང་པོ་དང་གཉིས་པ་ཐ་དད་བྱེད་ནུས་པ་མ་ཡིན་པར་འགྱུར་རོ། ། འདི་ལྟར་ཤེས་པ་དང་པོ་ཡུལ་གྱིས་ཁྱད་པར་དུ་མ་བྱས་ན་མྱོང་བའི་རྣམ་པ་ཙམ་ནི་ཤེས་པ་གཉིས་པ་དང་ཁྱད་པར་མེད་པའི་ཕྱིར་རོ་ཞེས་པའི་དོན་ཏོ། ། གསུམ་པ་དེ་གཉིས་ཀའི་དོན་བསྡུ་བ་ལ་གཉིས་ལས། དང་པོ་རྣམ་བཅས་འཐད་པའི་དོན་བསྡུ་བ་ནི་རྣམ་པ་མེད་ན་བློ་དང་པོ་དང་གཉིས་པ་ལ་སོགས་པ།

ཁྱད་མེད་དུ་འགྱུར་བ་དེའི་ཕྱིར་སྔོན་པོ་ལ་སོགས་པ་ཡུལ་གྱི་ངོ་བོའམ་རང་བཞིན་དུ་འགྱུར་བའི་དོན་རིག་པའི་བློ་མདུན་ན་གནས་པ་སྟེ། འདས་པ་དེ་མ་ཐག་དེ་དེའི་འཇུག་ཐོགས་སུ་སྐྱེ་བའི་བློ་གཉིས་པ་དྲན་པའི་ཤེས་པས་དམིགས་པར་འགྱུར་རོ་ཞེས་སྦྱོར་བ་ཇི་ལྟར་དམིགས་ཤེ་ན་དོན་སྲེ་བ་དང་ཞེས་པ་སྲེ་བ་ནི་དོན་དང་འབྲེལ་པའོ། ། འབྲེལ་བ་ནི་ལྡན་པ་སྟེ་བློ་སྔ་མ་གང་ལ་དོན་དང་འབྲེལ་བ་དང་ལྡན་པར་དམིགས་པའོ། ། ཡང་ན་དོན་སྲེ་བ་ཉིད་ཀྱི་འབྲེལ་བ་གང་ལ་ཡོད་པའི་བློ་གཉིས་པ་དེས་དམིགས་ཞེས་སྦྱར་རོ། ། གལ་ཏེ་དོན་མ་དྲན་པའི་ཤེས་པ་འབའ་ཞིག་ཀྱང་དྲན་པ་སྲིད་བ་མ་ཡིན་ནམ། ངས་སྔར་དོན་གཅིག་མཐོང་སྟེ་མ་དྲན་ཞེས་བརྗོད་པ་དམིགས་པའི་ཕྱིར་ཞེ་ན། དེའི་ཚེ་ཤེས་པ་ལའང་ཐེ་ཚོམ་ཟ་བ་ཡིན་ཏེ་ངའི་སྔོན་པོ་འཛིན་པའི་བློ་འདི་མཐོང་ཞེས་པ་ལ་སོགས་པ་མི་ཤེས་པའི་ཕྱིར་རོ། ། འཛིན་པའི་སྤྱི་ཙམ་ཞིག་དྲན་ན་གཟུང་བའི་སྤྱི་ཙམ་ཞིག་ཀྱང་དྲན་པ་ཡིན་ཏེ།

 གཟུང་ལ་ཐེ་ཚོམ་ཟ་ཕྱིར་དེར། ། འཛིན་པ་ལ་ཡང་ཐེ་ཚོམ་ཟ། ། འཛིན་པ་དེར་ནི་ཕྱིར་ངེས་ན། ། ཚུལ་འདི་བཟུང་བ་ལ་ཡང་མཚུངས། ། ཞེས་པ་ལྟར་རོ། ། དེས་ན་བུམ་པ་ལ་སོགས་པའི་རྒྱུ་དང་མི་འདྲ་སྟེ། དོན་གྱིས་བྱས་པའི་སྔོན་པོ་ནི་ཤེས་པའི་རང་བཞིན་ཡིན་ལ་བུམ་པ་ནི་རྫ་མཁན་ལ་སོགས་པའི་རང་བཞིན་མ་ཡིན་པའི་ཕྱིར་རོ། ། གཉིས་པ་རྣམ་མེད་མི་འཐད་པའི་དོན་བསྡུ་བ་ནི། གཞན་དུ་ཞེས་པ་སྟེ་ཁྱེད་བུམ་འཛིན་གྱི་ཤེས་པ་དྲན་པའི་ཚེ་བུམ་པའང་དྲན་དེ་དེའི་འབྲས་བུ་ཡིན་པའི་ཕྱིར་རོ་ཞེས་བརྗོད་ན་དང་པོའི་བུམ་འཛིན་གཅིག་པོ་དེ་ཉིད་དོན་ལས་དངོས་སུ་བྱུང་བའི་ཕྱིར་དོན་དང་འབྲེལ་བར་དྲན་དུ་ཆུག་ནའང་བུམ་འཛིན་གྱི་ཤེས་པ་ལས་བྱུང་བའི་ཤེས་པ་ཕྱི་མ་ཕྱི་མ་རྣམ་ནི་ཡུལ་དང་སྦྱར་ནས་དྲན་པ་མིན་པར་འགྱུར་ཏེ་ཤེས་པ་སྔ་མ་སྟེ་དང་པོའི་དོན་དེ་དང་ཕྱི་མ་རྣམས་འབྲེལ་བ་མཐོང་བ་མེད་པའི་ཕྱིར་རོ། ། སློབ་དཔོན་གྱིས་ཤེས་པ་ཕྱི་མ་ཕྱི་མ་ལ་སྔ་མ་སྔ་མའི་ཡུལ་སྣང་བར་ཡང་མི་འགྱུར་ཏེ་དེ་ནི་དེའི་ཡུལ་མ་ཡིན་པའི་ཕྱིར་རོ། ། ཞེས་པ་ལྟར་རོ། ། འདོད་པར་ནི་མི་ནུས་ཏེ། ཤེས་པ་ཕྱི་མ་རྣམས་ཀྱང་ཡུལ་དང་འབྲེལ་བར་དྲན་པར་མྱོང་བས་གྲུབ་པའི་ཕྱིར་རོ། ། གསུམ་པ་དེའི་དགོངས་པ་རང་གི་གཞན་དུ་བཤད་པ་ལ་བརྟེན་ནས་ཚུལ་གཉིས་སུ་བསྒྲུབ་པ་ལ་གསུམ་སྟེ། ལྷན་གཅིག་དམིགས་ངེས་ཀྱིས་བསྒྲུབ་པ་དང༌། དེ་ལ་རྩོད་པ་སྤང་བ་དང༌། ། མཇུག་བསྡུ་བའོ། ། དང་པོ་ལ་གསུམ་སྟེ། རྟགས་དགོད་པ་དང༌། དེའི་ཚུལ་བསྒྲུབ་པ་དང༌། དོན་བསྡུ་བའོ། ། དང་པོ་ནི་ངེས་པར་བློ་དང་ཞེས་པ་སྟེ་གང་འགྲོ་བ་ཐམས་ཅད་ཀྱིས་ལྷན་གཅིག་དམིགས་པ་ངེས་པ་དེ་ཐ་དད་མེད་པ་ཡིན་ཏེ་ཟླ་བ་གཉིས་ལ་སོགས་པ་བཞིན་ནོ། །སྔོན་པོའི་རྣམ་པ་དང་དེ་རིག་པའང་འགྲོ་བ་ཐམས་ཅད་ཀྱི་ལྷན་གཅིག་དམིགས་པར་ངེས་སོ་ཞེས་པའོ། ། དེས་ན་ཡུལ་ནི་རང་གི་ཡུལ་ཅན་དེ་ལས་གཞན་ཉིད་དུ་རྣམ་གང་གིས་ནི་འགྲུབ་པར་འགྱུར་ཞེས་པ་ཡུལ་བློ་ལས་ཐ་དད་དུ་འདོད་པ་ལ་སྒྲུབ་བྱེད་གང་ཡང་མེད་ཅེས་པའི་དོན་ཏོ།

། གཉིས་པ་ལ་གཉིས་ལས་ཁྱབ་པ་བསྒྲུབ་པ་ནི། ལྷན་གཅིག་དམིགས་པར་ངེས་པས་ཐ་དད་མེད་པར་མི་འགྲུབ་སྟེ་གནོད་བྱེད་ཀྱི་ཚད་མ་ཡོད་པའི་ཕྱིར་རོ། ། འདི་ལྟར་གང་ཐ་དད་དུ་སྣང་བ་དེ་ཐ་དད་ཏུ་བདེན་ཏེ་བདེ་སྡུག་བཞིན། གཟུང་འཛིན་གཉིས་ཀྱང་ཐ་དད་དུ་སྣང་ངོ་ཞེ་ན། འདིར་བློ་འཁྲུལ་བ་ལ་ཐ་དད་དུ་སྣང་བས་ཐ་དད་དུ་མི་འགྲུབ་སྟེ། ཟླ་བ་གཉིས་འཛིན་བཞིན་ཞེས་པ་ནི་རྣམ་ཤེས་ཞེས་པའི་རྐང་པ་གཉིས་སོ། ། བློ་མ་འཁྲུལ་བ་ལ་ཐ་དད་དུ་སྣང་བ་ནི་མ་གྲུབ་སྟེ། འཁོར་བའི་བློ་ཐམས་ཅད་འཁྲུལ་བ་ཡིན་པའི་ཕྱིར་རོ། །དེས་ན་མི་མཐུན་ཕྱོགས་ལ་རྟགས་འཇུག་མི་སྲིད་དེ་སྔཽ་སེར་ལ་སོགས་པ་ཐ་དད་དུ་འདོད་པ་དག་ལ་འགའ་ཞིག་ཏུ་ལྷན་གཅིག་དམིགས་ཀྱང་ཐམས་ཅད་དུ་དེ་ལྟར་མྱོང་བའི་ངེས་པ་ཡོད་པ་མ་ཡིན་ནོ། ། གཉིས་པ་ཕྱོགས་ཆོས་བསྒྲུབ་པ་ནི་གཟུང་འཛིན་གཉིས་ནི་སྔོ་སེར་ལྟ་བུ་མ་ཡིན་ཏེ་འགྲོ་བ་ཐམས་ཅད་ཀྱིས་མྱོང་བའི་བློ་དམིགས་པ་མེད་པར་གཟུང་བའི་དོན་འགའ་ཡང་དམིགས་པ་མེད་ལ་གཟུང་བའི་དོན་དམིགས་པ་མེད་པའི་མྱོང་བ་འགའ་ཡང་མྱོང་བ་སྟེ་དམིགས་པར་འགྱུར་བ་མ་མཐོང་བའི་ཕྱིར་རོ། ། ལྷན་གཅིག་དམིགས་པ་ངེས་པ་དེ་ལྟར་གཟུང་འཛིན་དེ་དག་ཐ་དད་མིན་ཞེས་པ་ནི་སྐབས་ལ་སྦྱར་བའོ། ། གསུམ་པ་དོན་བསྡུ་བ་ནི། དེ་ཕྱིར་ཞེས་པའི་རྐང་པ་གསུམ་སྟེ། བཟློག་པར་རབ་ཏུ་དཀའ་ཞེས་པ་གཅིག་ཉིད་ཚུལ་གཉིས་འདོད་པ་འདི་རྣམ་མེད་པས་འབད་པ་བརྒྱ་བྱས་ཀྱང་དགག་པར་མི་ནུས་ཞེས་པའི་དོན་ཏོ། ། གལ་ཏེ་རྣམ་པ་ཤེས་པ་དང་གཅིག་ཡིན་ན་ལྷན་གཅིག་དམིགས་པའི་རྟགས་མི་འགྲུབ་སྟེ་འདི་ལྟར་གཉིས་ཀ་དབེན་པར་བཟུང་ན་ནི། ། ལྷན་གཅིག་ཅེས་བྱ་རིགས་འགྱུར་ན། ། སྔོན་པོའི་རྣམ་པ་ལས་གཞན་པའི། ། ཤེས་པ་ངེས་པར་རྟོགས་པ་མེད་ཅེས་ཟེར་རོ། ། ཚུལ་གཉིས་རང་རིག་གྲུབ་པའང་ཡིན་ཞེས་པ་ལྟར་ཡིན་པས་ཉེས་པ་མེད་དོ། ། གཉིས་པ་རྩོད་པ་སྤང་བ་ལ་གཉིས་ཏེ། དོན་ཡོད་པའི་སྒྲུབ་བྱེད་དགག་པ་དང་དོན་མེད་པ་ལ་གནོད་བྱེད་སྤང་བའོ།

། དང་པོ་ནི་ཁ་ཅིག་ན་རེ་ལྷན་གཅིག་དམིགས་ངེས་ཀྱིས་དོན་དགག་མི་ནུས་ཏེ། དོན་ལ་སྒྲུབ་བྱེད་ཡོད་པའི་ཕྱིར་རོ། ། འདི་ལྟར་བུམ་འཛིན་གྱི་ཤེས་པ་སྐྱེས་པའི་རྒྱུ་གཞན་དག་སྟེ། ། དབང་པོ་དང་ཡིད་ལ་བྱེད་པ་ནུས་པ་མཐུན་ཅན་དུ་ཚོགས་པའི་དུས་ན་ཡང་འགའ་ཞིག་གི་ཚེ་བུམ་འཛིན་གྱི་དབང་པོའི་བློ་མེད་པ་མཐོང་བའི་ཕྱིར་འབྲས་བུ་རྣམ་ཤེས་ལྡོག་པའི་རྟགས་དེས་བུམ་འཛིན་སྐྱེད་པ་ལ། ཐ་དད་པ་སྟེ་དབང་པོ་ལ་སོགས་པ་ལས་གཞན་པའི་རྒྱུ་གཅིག་རྗེས་སུ་དཔོག་པ་ཡིན་ནོ། །དེའང་ཕྱི་རོལ་གྱི་བུམ་པ་ལས་འོས་མེད་དེ་མིག་དང་སྣང་བ་དང་ཡིད་ལ་བྱེད་པ་ཚོགས་པའི་སེར་བུམ་མེད་ན་བུམ་འཛིན་མི་འབྱུང་ལ་བུམ་པ་ཡོད་ན་དེ་མ་ཐག་ཏུ་བུམ་འཛིན་སྐྱེ་བར་མཐོང་བའི་ཕྱིར་རོ་ཞེས་ཟེར་རོ། ། གལ་ཏེ་དེ་ལ་རྣམ་རིག་པ་དེ་མཚུངས་པ་དེ་མ་ཐག་པའི་རྐྱེན་ཡོད་མེད་ལས་བུམ་འཛིན་སྐྱེ་བ་དང་མི་སྐྱེ་བ་ངེས་པར་མི་སྨྲ་ན་ཁྱེད་ཀྱིས་དེ་ལྟར་འགྱུར་རོ་ཞེས་པ་ནི་རྐྱེན་གཞན་ཚང་བའི་ཚེ་བུམ་འཛིན་མི་སྐྱེ་བ་དེའི་ཕྱིར་དེ་མ་ཐག་པའི་རྐྱེན་མེད་པས་ཡིན་ལ། དེ་ཡང་བག་ཆགས་མ་སད་པས་ཡིན་ནོ། །ཞེས་པའི་དོན་ཏོ། ། དེས་ན་འབྲས་བུ་ལྡོག་པའི་རྟགས་ཀྱིས་རྒྱུའི་ཁྱད་པར་དཔོག་མི་ནུས་ཏེ་མ་ངེས་པའི་ཕྱིར་རོ། ཁྱད་པར་མཐོང་བས་ཀྱང་མི་འགྱུར་སྟེ་རང་གི་བློའི་ཡུལ་དང༌། དུས་གཅིག་པ་དང་ཕྱིས་སྐྱེས་བུ་གཞན་གྱི་བློ་ཡིས་ཀྱང་འགྲུབ་པར་མི་ནུས་པའི་ཕྱིར་རོ། ། འོ་ན་བག་ཆགས་སད་པ་ལའང་མཚུངས་སོ་ཞེ་ན་འདི་ནི་འོས་མེད་ཀྱི་རིགས་པས་འགྲུབ་སྟེ་འདི་ལ་གནོད་བྱེད་མ་མཐོང་བའི་ཕྱིར་དབང་པོ་བཞིན་ནོ། ། གཉིས་པ་ལ་གཉིས་ཏེ་རྒྱུ་འབྲས་མི་འཐད་པ་སྤང་བ་དང༌། འབྲས་རྟགས་མི་འཐད་པ་སྤང་བའོ། ། དང་པོ་ལ་གཉིས་ལས། རྒོལ་བ་དགོད་པ་ནི། ཁྱེད་རྣམ་རིག་པ་ལྟར་ན་ཕྱི་རོལ་གྱི་དོན་མེད་པས་རྒྱུ་འབྲས་དང་ཤེས་བྱེད་ལ་སོགས་པ་ཐམས་ཅད་ཤེས་པའི་རང་བཞིན་དུ་འགྱུར་ལ།

དེ་ལྟར་རྒྱུ་འབྲས་ཕན་ཚུན་འཆོལ་བར་འགྱུར་ཏེ་འདི་ལྟར། རྒྱན་ལས་ཕྱི་རོལ་མེད་ན་རྒྱུ་དང་ནི། ། འབྲས་ཉིད་ཤེས་པ་ཡིན་པར་འགྱུར། ། དེ་དག་ལའང་ངེས་མེད་ཕྱིར། ། འབྲས་བུ་མེད་ཅིང་རྒྱུ་ཡང་མེད། དཔེར་ན། སྔོན་པོར་སྣང་ལས་སེར་པོར་སྣང༌། ། དེ་ལ་སྔོན་པོར་སྣང་ལྡན་པ། ། དེ་ལྟར་ཕན་ཚུན་རྒྱུ་ཡིན་པས། ། ཇི་ལྟར་རྒྱུ་འབྲས་དག་ཏུ་འགྱུར། ། ཞེས་པ་སྟེ་སྔོ་འཛིན་ལས་སེར་འཛིན་སྐྱེ་བ་དང༌། སེར་འཛིན་ལས་ཀྱང་སྔོ་འཛིན་སྐྱེ་བ་ལ་སོགས་པ་མཐོང་བའི་ཕྱིར་རོ་ཞེས་པའི་དོན་ཏོ། ། ཕྱིའི་དོན་ཡོད་ན་སྔོ་པོ་དང་སེར་པོ་ལ་སོགས་པའི་རྣམ་པ་འདི་ལྐོག་ན་མོའི་སྔོ་སེར་ལས་སྐྱེ་ལ་སྔོ་འཛིན་གྱི་རྗེས་སུ་སེར་འཛིན་འབྱུང་བ་ནི་སྔོ་འཛིན་ཀྱང་སེར་འཛིན་གྱི་དེ་མ་ཐག་རྐྱེན་དུ་རུང་བས་རྒྱུ་འབྲས་འཆོལ་བའི་སྐྱོན་མེད་དོ། ། གལ་ཏེ་བློའི་རྣམ་པ་དོན་ལས་སྐྱེ་ན་དུང་ལ་སེར་པོར་སྣང་བ་དང་ཆུང་ངུ་ལ་ཆེན་པོར་སྣང་བ་ལ་སོགས་པ་མཐོང་བས་དེར་ཡང་རྒྱུ་འབྲས་འཆོལ་བར་འགྱུར་རོ་ཞེ་ན། དེ་དག་ནི་བློ་འཁྲུལ་བ་ཡིན་པས་ཉེས་པ་མེད་དོ། ཁྱད་པར་དུ་ས་བོན་དང་མྱུ་གུ་གཉིས་རྒྱུ་འབྲས་མི་རུང་སྟེ་འགའ་ཞིག་གི་ཚེ་ས་བོན་དུ་སྣང་བའི་བློ་ལས་མྱུ་གུར་སྣང་བའི་བློ་སྐྱེ་ཡང་རེས་འགའ་དེ་ལས་བཟློག་པར་ཡང་དམིགས་པས་རྒྱུ་འབྲས་འཆོལ་བར་འགྱུར་རོ། ། དེས་ན་ས་བོན་ལས་འབྲས་བུ་མྱུ་གུ་སྐྱེས་པ་དེ་འདྲའི་རྒྱུ་འབྲས་ཐམས་ཅད་ཕྱི་རོལ་གྱི་དོན་ལ་བརྟེན་པ་ཅན་གྱི་བསྐྱེད་པར་བྱ་བ་དང་སྐྱེད་པར་བྱེད་པ་པོར་གནས་པ་ཡིན་ནོ། ། གཞན་ཡང་ཤེས་བྱ་ཤེས་བྱེད་ཀྱི་དངོས་པོའང་མི་འཐད་དེ་འདི་ལྟར་དུ་བས་མེ་སྒྲུབ་པའི་ཚེ་མེ་དེར་རང་གི་བློ་ལ་མི་སྣང་ན་མེ་མ་ཡིན་ལ་སྣང་ན་མངོན་གྱུར་ཡིན་པའི་ཕྱིར་བསྒྲུབ་བྱར་འགལ་ལོ། ། རང་གི་བློ་ལ་ཕྱིས་སྣང་བར་འགྱུར་བའི་མེ་སྒྲུབ་པའང་མི་འཐད་དེ་དེ་ལྟ་བུའི་བློ་ཕྱིས་སྐྱེ་བར་ངེས་པ་མེད་པའི་ཕྱིར་རོ།

། རང་གི་བློ་ལ་སྣང་བའི་དུ་བས་གཞན་གྱི་བློ་ལ་སྣང་བའི་མེ་སྒྲུབ་པའང་མི་འཐད་དེ་འབྲེལ་བ་མེད་པའི་ཕྱིར་རོ། ། དེས་ན་དུ་བས་མེ་སྒྲུབ་པ་ཞེས་བྱ་བ་དེ་འདྲའི་བསྒྲུབ་བྱ་སྒྲུབ་བྱེད་ཐམས་ཅད་ཕྱི་རོལ་གྱི་དོན་ལ་བརྟེན་པ་ཅན་གྱི་ཤེས་བྱ་ཤེས་བྱེད་དུ་གནས་པ་ཡིན་ནོ་ཞེས་ཟེར་རོ། ། གཉིས་པ་དེའི་ལན་ནི་ཁྱེད་ཀྱིས་གང་སྨྲས་པ་དེ་ཡང་ཞེས་པ་སྟེ་ཕྱི་རོལ་འདོད་པའི་ལུགས་ལ་དོན་མངོན་སུམ་གྱིས་རྟོགས་པ་མི་སྲིད་དེ་བློ་རྣམ་བཅས་རྣམ་མེད་གང་གི་ཡང་ཡུལ་མ་ཡིན་པའི་ཕྱིར་རོ། ། དེས་ན་མེ་ལ་སོགས་པ་ཤིན་ཏུ་ལྐོག་གྱུར་དུ་ཁས་ལེན་དགོས་ལ་དེ་ལྟ་བུའི་མེ་ཡོད་ཀྱང་བླང་དོར་གྱི་ཡུལ་མ་ཡིན་ཏེ་སྐྱེས་བུ་ལ་ཕན་གནོད་མི་ནུས་པའི་ཕྱིར་གཞན་རྒྱུད་ལ་ཡོད་པའི་བདེ་སྡུག་བཞིན་ནོ། དེས་ན་གྲུབ་མཐའ་གཉིས་ཀའི་ལུགས་ལ་བློ་ལ་སྣང་བའི་མེ་ཉིད་བླང་དོར་གྱི་ཡུལ་ཡིན་ཏེ་དེས་ཕན་གནོད་ནུས་པའི་ཕྱིར་རོ། ། བློ་ལ་སྣང་བ་མེ་མི་བདེན་ན་ཕྱི་རོལ་གྱི་མེ་ཡང་མི་བདེན་པར་འགྱུར་ཏེ་དེ་ལ་སྣང་བ་ལས་གཞན་པའི་སྒྲུབ་བྱེད་མེད་པའི་ཕྱིར་རོ། ། གལ་ཏེ་བློ་ལ་སྣང་བ་བདེན་ན་རྨི་ལམ་གྱི་མེ་ཆུ་ཡང་བདེན་པར་འགྱུར་རོ་ཞེ་ན། མ་ཡིན་ཏེ་བག་ཆགས་བརྟན་པའི་སྣང་བ་ལ་བདེན་པར་འདོད་པའི་ཕྱིར་རོ། ། དེས་ན་ས་བོན་དེའི་ངོ་བོར་སྣང་བའི་བློ་ལ་བརྟེན་ནས་དེ་ལྟར་སྟེ་དེའི་རྗེས་ཐོགས་ཁོ་ན་ངེས་པར་འབྲེལ་ནས་སྐྱེ་བའི་མྱུ་གུར་སྣང་བའི་བློ་དེ་གཉིས་ལ་བརྟེན་ནས་ས་བོན་དང་མྱུ་གུ་རྒྱུ་འབྲས་སུ་རྟོགས་པར་བྱེད་ན་རིགས་པ་དང་འགལ་བ་ཅི་ཞིག་ཡོད་དེ་ཅི་ཡང་མེད་དོ། ། འོ་ན་མྱུ་གུ་རྐྱང་པ་སྣང་བའི་བློ་མི་སྲིད་ན་མྱོང་བ་དང་འགལ་ལ་སྣང་ན་དེ་རྒྱུ་མེད་དུ་འགྱུར་ཏེ། དེའི་སྔ་རོལ་དུ་ས་བོན་དུ་སྣང་བའི་བློ་མེད་པའི་ཕྱིར་རོ་ཞེ་ན། འོ་ན་ཁྱེད་ལའང་མྱུ་གུ་ས་བོན་གྱི་འབྲས་བུར་མི་གྲུབ་པར་འགྱུར་ཏེ། གཉིས་ཀ་ཤིན་ཏུ་ལྐོག་གྱུར་ཡིན་པས་ཚད་མ་གང་གིས་ཀྱང་མ་གྲུབ་པའི་ཕྱིར་རོ།

། འབྲས་བུ་དོན་དུ་སྣང་བའི་ཤེས་པ་ཡོད་པ་ལས་འགྲུབ་པའང་མི་འཐད་དེ་འབྲས་བུ་ལས་དོན་ཡོད་པ་དང་དོན་ཡོད་པ་ལས་འབྲས་བུ་ཡོད་པའི་ཕྱིར་རྟོགས་པ་ཕན་ཚུན་བརྟེན་པར་འགྱུར་རོ། ། གལ་ཏེ་སྣང་བ་ལ་དོན་དུ་ཞེན་པས་དོན་ཡང་མཐོང་བ་ཡིན་ནོ་ཞེ་ན། འོ་ན་ཤེས་པ་ལའང་དོན་དུ་སྒྲོ་འདོགས་པས་འགལ་བ་མེད་དོ། ། གཉིས་པ་ལ་གསུམ་ལས། དང་པོ་རྩོད་པ་དགོད་པ་ནི། འོ་ན་དུ་བ་ཕྱི་རོལ་གྱི་མེས་སྐྱེད་པ་མིན་པར་འགྱུར་ཏེ་དུ་བའི་བག་ཆགས་ལས་སྐྱེས་པའི་ཕྱིར་རོ། ། དེ་ལྟར་ན་དེ་མེས་མ་སྐྱེད་པའི་ཕྱིར་འབྲས་བུར་འདོད་པའི་དུ་བ་ལས། རྒྱུར་འདོད་པའི་མེ་རྟོགས་པ་མིན་པར་འགྱུར་རོ། ། གལ་ཏེ་མེར་སྣང་བ་ཡང་དུ་བར་སྣང་བའི་བག་ཆགས་སད་པར་བྱེད་པ་ཡིན་པས་དུ་བ་དེའི་རྒྱུར་མེ་སྣང་བར་ཡིན་ནོ་ཞེ། འོ་ན་དུ་བར་སྣང་བ་ཡང་མེའི་རྒྱུར་འགྱུར་ཏེ་མེར་སྣང་བའི་བག་ཆགས་སད་བར་བྱེད་པའི་ཕྱིར་རོ། ། དེ་ལྟར་འདོད་ན་དུ་བ་གང་ལས་མེ་ངེས་བར་རྟོགས་པར་འགྱུར་ཏེ་རྒྱུ་འབྲས་བུ་ལ་འཁྲུལ་བའི་ཕྱིར་རོ་ཞེ་ན། གཉིས་པ་དེའི་ལན་ནི་ཕྱི་རོལ་གྱི་དོན་འདོད་པ་དེ་ལའང་དུ་བར་སྣང་བའི་བློ་ལ་བརྟེན་ནས་ཕྱིས་མེར་སྣང་བའི་བློ་བསྐྱེས་པ་དེ་ཉིད་རྟོགས་པ་ཡིན་གྱི་ཕྱི་རོལ་གྱི་དུ་བས། ཕྱི་རོལ་གྱི་མེ་ཉིད་རྟོགས་པ་ནི་མ་ཡིན་ཏེ། མེ་དུ་གཉིས་ཀ་ཤིན་ཏུ་ལྐོག་གྱུར་དུ་འདོད་པའི་ཕྱིར་རོ། ། འོ་ན་མེར་སྣང་བའི་བློ་ཇི་ལྟ་བུ་ཞེ་ན། མེར་སྣང་བའི་རྒྱུའི་བག་ཆགས་དུ་བས་གསལ་བར་སད་པར་བྱས་པ་ཅན་ནོ། ཁོ་བོ་ཅག་གི་ལུགས་ལ་ཡང་དུ་བར་སྣང་བའི་བློས་དུ་བའི་བག་ཆགས་དཔགས་པས་ཕྱིས་འབྱུང་བའི་མེར་སྣང་བའི་བློ་དཔོགས་པ་ཡིན་ཏེ་དེ་གཉིས་རྒྱུ་ཚོགས་པ་ཚར་གཅིག་ལ་རག་ལས་པའི་ཕྱིར་རོ། ། འདི་ལྟར་མེ་སྣང་སྐྱེད་པའི་བག་ཆགས་ཀྱིས་དུ་བར་སྣང་བ་སྐྱེད་པའི་བག་ཆགས་ལ་ཕན་བཏགས་ནས་དུ་བར་སྣང་བའི་བློ་བསྐྱེད་ལ་དུ་བར་སྣང་བའི་བག་ཆགས་གསལ་བར་སད་པ་དེས་མེར་སྣང་བའི་བློ་སྐྱེད་པར་བྱེད་པའི་ཕྱིར་རོ།

། དཔེར་ན་ཕྱི་རོལ་གྱི་དོན་འདོད་པའང་དུ་བས་མེ་དཔོག་པ་ནི་མེ་དུ་ཚོགས་པ་གཅིག་ལ་རག་ལས་པའི་འབྲེལ་བ་ལས་ཡིན་ནོ་ཞེ་ན། ། གལ་ཏེ་བློའི་དུ་བ་ལས་བློའི་མེ་ལ་སོགས་པ་རྟོགས་པ་འདི་རྣམ་པར་དཔྱོད་པའམ་མ་དཔྱད་པར་འཇོག་གྲང་ན། དཔྱད་ན་དེའང་མི་འགྲུབ་སྟེ་རིགས་པས་གནོད་པའི་ཕྱིར་རོ། ། མ་དཔྱད་ན་ཚད་མ་གཉིས་ཀ་དོན་གྱི་ཡུལ་ཅན་དུ་གཞག་དགོས་ཏེ་འཇིག་རྟེན་པ་ལ་དོན་དུ་གྲུབ་བའི་ཕྱིར་རོ། ། དོན་གྱི་ཡུལ་ཅན་ཡིན་ན་མ་འོངས་པའི་ཐོབ་ཡུལ་ལ་ལྟོས་ནས་ཚད་མར་འཇོག་པ་མི་རིགས་ཏེ་ཚད་མའི་ཡུལ་ད་ལྟར་བ་ཡིན་པའི་ཕྱིར་རོ་ཞེ་ན་འདི་ཤེས་བྱའི་གནས་ལུགས་མ་རྟོགས་པའི་སྐྱེ་བོ་ལ་ལྟོས་ནས་ཚད་མ་གཉིས་ཀ་དོན་གྱི་ཡུལ་ཅན་ཡིན་ལ་དེ་ཡང་ད་ལྟར་བའི་ཡུལ་ཅན་དུ་འདོད་དོ། ཤེས་བྱའི་གནས་ལུགས་ཅུང་ཟད་རྟོགས་པ་རྣམས་ནི་ཚད་མ་གཉིས་ཀ་འབྱུང་བར་འགྱུར་བའི་ཡུལ་ཅན་དུ་འདོད་དེ་དུ་བར་སྣང་བའི་ཤེས་པས་མེའི་བག་ཆགས་རྟོགས་ལ་བག་ཆགས་དེ་ལ་ཕྱིས་འབྱུང་བའྀ་མེའི་སྣང་བར་ཞེན་ནས་མེར་སྣང་བ་དེ་ཐོབ་པ་ལ་འཇུག་པའི་ཕྱིར་ཏེ། ཕྱིའི་དོན་འདོད་པ་རྣམས་མེའི་སྤྱི་ལ་མེར་ཞེན་ནས་དོན་བྱེད་ནུས་པའི་མེ་ལ་འཇུག་པ་བཞིན་ནོ། ། ཡང་དག་པ་རྟོགས་པ་རྣམས་ནི་བློ་ཐམས་ཅད་སྣང་བ་ཙམ་གྱི་ཡུལ་ཅན་དུ་འདོད་དོ། ། རྒྱན་ལས་མ་རྟོགས་ཅུང་ཟད་རྟོགས་སོགས་ཀྱིས། ། དབྱེ་བས་དེ་རྣམས་ཐ་དད་གསུམ། ། དེ་ལ་བརྟེན་པ་འདི་དག་ནི། ། ཐམས་ཅད་འཐད་པ་ཉིད་དུ་རྟོགས། ། ཞེས་པ་ལྟར་རོ། ། གསུམ་པ་དེ་ལ་རྩོད་པ་སྤང་བ་ནི། གལ་ཏེ་དུ་བ་དུ་བའི་བག་ཆགས་ལས་སྐྱེས་ན་མེ་ལས་མ་སྐྱེས་པར་འགྱུར་རོ་ཞེ་ན། མི་འགལ་ཏེ་འཁོར་བའི་སེམས་རྒྱུད་ནི་མེ་དེར་སྣང་དུ་རུང་བའི་བག་ཆགས་ཀྱི་སྙིང་པོ་ཅན་ཡིན་ལ་དེ་ལས་མེར་སྣང་བའི་བློ་སྐྱེ་བ་ཡིན་ནོ། ། དེ་ལྟའི་སེམས་རྒྱུད་དེ་དུ་བའི་བག་ཆགས་སད་པར་བྱེད་པའི་རྐྱེན་ཡིན་ལ་དེ་ལ་ཡང་སེམས་གཞན་འགའ་ཞིག་གིས་ཕན་བཏགས་པ་ལས་དུ་བར་སྣང་བའི་བློ་དག་ཀྱང་གསལ་བར་བྱེད་པ་ཡིན་ནོ།

། དེས་ན་དུ་བའི་བག་ཆགས་ནི་དེའི་ཉེར་ལེན་ཡིན་ལ་མེའི་བག་ཆགས་ཀྱྀས་ལྷན་ཅིག་བྱེད་པའི་རྐྱེན་བྱས་པ་ལས་དུ་བ་སྐྱེས་པ་ཡིན་ནོ། ། ཡང་མེར་སྣང་བའམ་ཕྱིས་ཐོབ་པའི་མེའི་ཉེར་ལེན་ནི་མེའི་བག་ཆགས་ཡིན་ལ་དུ་བའི་བག་ཆགས་སམ་དུ་བར་སྣང་བ་ནི་དེའི་ལྷན་ཅིག་བྱེད་པའི་རྐྱེན་ཡིན་ནོ། ། དེས་ན་ཚོགས་པ་གཅིག་ལ་རག་ལས་པའི་འབྲེལ་པ་ཡོད་པའི་གོ་བྱ་གོ་བྱེད་ཡིན་ནོ། ། ཚོགས་པ་གཅིག་ལ་རག་ལས་ན་དུ་བར་སྣང་བ་དང་མེར་སྣང་བ་གཉིས་དུས་གཅིག་ཏུ་འབྱུང་བར་འགྱུར་ཏེ་རོ་གཟུགས་བཞིན་ཞེ་ན། འོ་ན་དུ་བ་ལ་བརྟེན་ནས་རྗེས་དཔག་སྐྱེས་པའི་ཚེ་ཐོབ་བྱའི་མེ་དེའང་ཡོད་པར་འགྱུར་རོ། ། གལ་ཏེ་རྗེས་དཔག་ནི་དེ་དུས་ཀྱི་མེ་ལ་ཚད་མ་ཡིན་གྱི་ཕྱིས་ཀྱི་མེ་ལ་ཚད་མ་མ་ཡིན་ནོ་ཞེ་ན། འོ་ན་འདིར་ཡང་དེའི་ཚེ་ཡོད་པའི་མེའི་བག་ཆགས་ལ་ཚད་མ་ཡིན་གྱི་མེར་སྣང་བ་ལ་ཚད་མ་མ་ཡིན་ཞེས་བྱའོ། ། དེའི་ཚེ་མེའི་བག་ཆགས་ཡོད་བར་ཅིས་གྲུབ་ཅེ་ན། འོ་ན་ཁྱེད་ལའང་དེའི་ཚེ་མེ་ཙམ་ཡོད་པར་ཅིས་གྲུབ་ཕྱིས་མེ་ཐོབ་པ་ལས་གྲུབ་བོ་ཞེ་ན།

 འདིར་ཡང་ཕྱིས་མེ་སྣང་བའི་བློ་སྐྱེས་པ་ལས་གྲུབ་པས་མཚུངས་སོ། ། དེས་ན་ཚད་མ་གཉིས་ཀ་ཐོབ་ཡུལ་ལ་ལྟོས་ནས་ཚད་མར་འཇོག་པ་ཡིན་ཏེ་དེ་མ་ཐོབ་ན་སྔར་གྱི་ལ་ཚད་མར་མི་འགྲུབ་པའི་ཕྱིར་ཏེ། རྒྱན་ལས། ཐམས་ཅད་དུ་ནི་མ་འོངས་ལ། ། གོ་བྱ་ཉིད་ཅེས་བསྒྲུབས་པ་ཡིན། ། དུ་བ་ལས་ཀྱང་ཐོབ་བྱའི་མེ། ། སྐད་ཅིག་དེ་ལས་གོ་འམ་ཅི།། ཞེས་པ་ལྟར་རོ། ། གསུམ་པ་མཇུག་བསྡུ་བ་ནི། ཁྱེད་རྒྱུ་འབྲས་ལ་སོགས་པ་ཐམས་ཅད་བློའི་རང་བཞིན་དུ་འདོད་ན། སློབ་དཔོན་གྱིས་ཕྱིའི་དོན་མ་དགག་པར་བློ་ཚུལ་གཉིས་སུ་བསྒྲུབ་པར་བཤད་པ་དང་འགལ་ཅེ་ན། མི་འགལ་ཏེ་མཁས་པ་རྣམས་ལ་སྣང་བ་ཐམས་ཅད་སེམས་སུ་བསྒྲུབ་པའི་རིགས་པ་བརྗོད་པ་འདི་ལྟ་བུ་ཡོད་ཅེས་བསྟན་པ་ཡིན་ལ་མི་མཁས་པ་རྣམས་ལ་ལྟོས་ཏེ་ཕྱི་རོལ་གྱི་དོན་ཁས་བླངས་བ་ལ་བརྟེན་ནས་བློ་ཚུལ་གཉིས་སུ་བརྗོད་པ་ཡིན་ནོ། ། དེའི་ཚེ་བློ་ཚུལ་གཉིས་པོ་དེའི་ལྷན་ཅིག་དམིགས་ངེས་ཀྱི་རྟགས་ཀྱིས་གྲུབ་ཅེས་པའི་དོན་ཏོ། ། གཉིས་པ་སློབ་དཔོན་རང་ཉིད་ཀྱི་རིགས་པས་བློ་ཚུལ་གཉིས་སུ་བསྒྲུབ་པ་ལ་གཉིས་ཏེ། དབང་ཤེས་མ་འཁྲུལ་བའི་སྣང་བ་ལ་བརྟེན་ནས་སྒྲུབ་པ་དང༌། འཁྲུལ་བའི་སྣང་བ་ལ་བརྟེན་ནས་སྒྲུབ་པའོ། ། དང་པོ་ལ་གསུམ་སྟེ། ཐལ་བ་དགོད་པ་དང་དེ་ལ་གསལ་བ་དགོད་པ་དང༌། དེ་ལ་རྩོད་པ་སྤང་བའོ། ། དང་པོ་ནི་འོག་ཏུ་ཤེས་པ་དེ་དོན་ལ་བརྟེན་ནས་སྐྱེས་ཤིང༌། ། དོན་དང་འདྲ་བ་དེར་སྣང་བའི་རྣམ་ལྡན་གྱི་ཤེས་པ་མིན་ན་གཟུགས་དེའི་དོན་ཅན་ཏེ་གཟུགས་དེ་ལ་དམིགས་པའི་སྐྱེས་བུ་ཐ་དད་ཀྱི་ཡིད་ཀུན་ནི་རང་བཞིན་གཅིག་པ་སྟེ་སྣང་བ་ཐ་དད་དུ་འཛིན་པ་མེད་པར་འགྱུར་རོ། ། དེ་ཅིའི་ཕྱིར་ཞེ་ན་ཡུལ་གཅིག་ལ་དམིགས་པའི་ཤེས་པ་ཡིན་པའི་ཕྱིར་རོ། ། མ་ངེས་པ་མིན་ཏེ་དོན་གཟུགས་ལ་སོགས་པའི་རང་བཞིན་ནི་མཛེས་པར་འམ་མི་མཛེས་པ་ལ་སོགས་པ་གང་རུང་གཅིག་ལས་མེད་པའི་ཕྱིར་རོ། ། སྐྱེས་བུ་ཐམས་ཅད་ཀྱིས་ཡུལ་དེ་མཛེས་པ་འམ་མི་མཛེས་པ་གང་རུང་གཅིག་ཏུ་དམིགས་པར་འགྱུར་རོ་ཞེས་པའི་དོན་ཏོ།

། གཉིས་པ་ནི་གོང་དུ་ཤེས་པ་དོན་གཅིག་ལ་དམིགས་སོ་ཞེས་པ་དྲི་ལྟ་བུའི་དོན་གཅིག་ལ་དམིགས་པའི་ཤེས་པའང་བདག་རྐྱེན་དབང་པོ་དྭངས་པ་ལ་སོགས་པའི་ཁྱད་པར་གྱི་རྣམ་པ་གསལ་བ་དང་མི་གསལ་བ་དང་དེ་གཉིས་འདྲེས་མ་དང་སོགས་པ་སྟེ་དཀར་པོ་ལ་སེར་པོར་སྣང་བ་ལ་སོགས་པ་བློའི་སྣང་བ་ཐ་དད་དེ་དུ་མར་འཛིན་པ་མཐོང་བས་བསལ་ཞེས་སྦྱར་རོ། ། གསུམ་པ་ནི་ཤེས་པ་རྣམ་བཅས་ཀྱི་ཕྱོགས་ལ་ཡང་དོན་གཅིག་ལ་དམིགས་པའི་ཤེས་པ་ཐམས་ཅད་རྣམ་པ་མཐུན་པར་འགྱུར་ཏེ་དོན་དེ་ལས་སྐྱེས་ཤིང་དེ་དང་འདྲ་བའི་ཕྱིར་རོ་ཞེ་ན། ཤེས་པ་དེ་དོན་ལས་སྐྱེས་ཤིང་དོན་དེའི་ངོ་བོ་སྟེ་རྣམ་པའི་རྗེས་སུ་བྱེད་ཀྱང་ཕྱོགས་ཐམས་ཅད་ནས་འདྲ་བ་མི་སྲིད་དེ་ཤེས་པ་དེ་ནི་ཡུལ་ལས་གཞན་པའི་རྒྱུ་དབང་པོ་སྐྱོན་ཡོད་མེད་དང་བག་ཆགས་སད་པའི་རྐྱེན་ཁྱད་པར་འགའ་ཞིག་ལས་ཀྱང་སྐྱེ་བའི་ཕྱིར་གསལ་མི་གསལ་དང་ཡིད་དུ་འོང་མི་འོང་ལ་སོགས་པའི་ཆ་འགའི་སྒོ་ནས་ཐ་དད་དེ་ཡུལ་དང་མི་འདྲ་བར་ཡང་འགྱུར་བའི་ཕྱིར་རོ། ། དཔེར་ན་ཟླ་བ་གཅིག་ལ་དམིགས་བའི་བློ་ཡིན་ཡང་དབང་པོ་སྐྱོན་ཡོད་མེད་ཀྱིས་དེ་གཅྀག་དང་གཉིས་སུ་སྣང་བ་བཞིན། གཞན་ཡང་དེས་འདི་ལྟར་ཡིན་དེ་ཕ་ལས་སྐྱེས་པའི་བུས་ཕའི་གཟུགས་འཛིན་ཞེས་བརྗོད་ཀྱང་ལས་བཟང་ངན་དང་དུས་ལ་སོགས་པའི་ཁྱད་པར་འགའ་ཞིག་ལས་ཀྱང་སྐྱེ་བའི་ཕྱིར་གཟུགས་བཟང་ངན་ལ་སོགས་པ་ཆ་འགའི་སྒོ་ནས་ཐ་དད་པ་སྟེ་ཕ་དང་མི་འདྲ་བར་དམིགས་པ་ལྟ་བུའོ། ། གཉིས་པ་དབང་ཤེས་འཁྲུལ་བའི་སྣང་བ་ལ་བརྟེན་ནས་ཚུལ་གཉིས་སུ་སྒྲུབ་པ་ལ་གསུམ་སྟེ། འཁྲུལ་བའི་སྣང་བ་ངོས་གཟུང་བ་དང༌། དེས་ཕྱི་དོན་གསར་སྐྱེས་ཡིན་བ་དགག་པ་དང༌། རྣམ་པ་དེ་ཉིད་འཁྲུལ་ཤེས་ཀྱི་རྒྱུར་འདོད་པ་དགག་པའོ། ། དང་པོ་ནི་མར་མེ་ལ་སོགས་ཞེས་པ་སྟེ་སོགས་ཁོངས་སུ་ཟླ་བའི་དཀྱིལ་འཁོར་ལ་སོགས་པ་བསྡུའོ། ། དེ་ལྟ་བུའི་སྣང་བ་དེ་མར་མེའི་རྣམ་པ་མ་ཡིན་ཏེ་མར་མེ་བས་ཡུལ་རྒྱ་ཆེ་བ་མཐོང་བའི་ཕྱིར་རོ།

། བློ་ཉིད་དེ་ལྟར་སྣང་བ་ཡིན་པའི་ཕྱིར་ཤེས་པ་གཅིག་ཉིད་ལ་ཚུལ་གཉིས་སུ་གྲུབ་བོ། ། གཉིས་པ་ནི་གལ་ཏེ་མར་མེ་ལ་རྨ་བྱའི་མདོང་ཀྱི་རྣམ་པ་ཅན་དུ་སྣང་བའི་བློའི་ཡུལ་རྨ་བྱའི་མདོང་དེ་མར་མེ་མ་ཡིན་ཀྱང་མར་མེ་དང་དབང་པོ་སྐྱོན་ཅན་ལ་བརྟེན་ནས་དེ་ལྟ་བུའི་དངོས་པོ་གསར་དུ་སྐྱེས་པ་ཡིན་ནོ་ཞེ་ན། འདི་དགག་པ་ལ་གསུམ་ལས། དང་པོ་མི་གསལ་བས་ཀྱང་མཐོང་བར་ཐལ་བ་ནི། དབང་པོ་སྐྱོན་ཅན་དེའི་སྔོ་དམར་ལ་སོགས་པའི་རྣམ་པ་དེ་མིག་གི་དབང་པོ་གསལ་བས་ཀྱང་མཐོང་བར་ཐལ་ཞེས་པའོ། ། གཉིས་པ་དེ་འཛིན་པ་མ་འཁྲུལ་བར་ཐལ་བ་ནི། ཡང་དག་པ་སྟེ་དངོས་པོ་བདེན་པ་མཐོང་ན་མར་མེ་ལ་རྨ་བྱའི་མདོངས་ཀྱི་རྣམ་པ་དེར་མཐོང་བའི་སྐྱེས་བུ་དེ་དབང་པོ་མ་ཉམ་པར་ཐལ་ཞེས་པའོ། ། གསུམ་པ་རབ་རིབ་ཀྱིས་དབང་པོ་ལ་ཕན་བཏགས་པར་ཐལ་བ་ནི་དེས་ཡུལ་ཡོད་པ་མཐོང་ཡང་དབང་པོ་མ་ཉམས་པར་མི་འགྱུར་ཏེ་གཞན་གྱི་དབང་པོའི་ཡུལ་མ་ཡིན་པར་མཐོང་བའི་ཕྱིར་རོ་ཞེ་ན། རབ་རིབ་ཀྱིས་ཕན་བཏགས་པའི་དབང་པོ་སྐྱོན་མེད་ཀྱྀས་མཐོང་བའི་མར་མེ་དང་བུམ་པ་ལ་སོགས་པའང་མཐོང་བར་ཐལ་ཞེས་པ་ནི། རབ་རིབ་ཀྱིས་སྦྱངས་ཞེས་པའི་ཚིགས་བཅད་དག་གོ ། གསུམ་པ་ལ་གཉིས་ཏེ། འཁྲུལ་སྣང་རྐྱང་བ་བློའི་རྒྱུ་མ་ཡིན་པ་དང༌། མར་མེ་དང་ཚོགས་པ་བློའི་རྒྱུ་མ་ཡིན་པའོ། ། དང་པོ་ལ་གཉིས་ལས། རང་རྒྱུད་ཀྱིས་བསྒྲུབ་པ་ནི་སྣང་དབང་ཅེས་པ་སྟེ་འོག་ཏུ་མར་མེ་ལས་གཞན་པའི་རྨ་བྱའི་མདོངས་ཀྱི་རྣམ་པ་དེ་ནི་ཆོས་ཅན་འཁྲུལ་ཤེས་དེའི་རྒྱུ་མ་ཡིན་ཏེ་ཤེས་པ་དེ་སྐྱེད་པ་ལ་སྣང་བ་དང་དབང་པོ་དང་ཡིད་ལ་བྱེད་པ་ལས་གཞན་པའི་ཡུལ་མར་མེ་གཅིག་གི་ནུས་པ་རྟཽགས་པ་དེས་ན་སྟེ་དེའི་ཕྱིར་རོ། ། དེའང་མར་མེ་ལོག་སྟོབས་ཀྱི་དེ་ལྡོག་པའི་ཕྱིར་རོ། ། དེ་ལྟར་མ་ཡིན་པའི་རྣ་བྱའི་མདོངས་ཀྱི་རྣམ་པ་དེ་མེད་པས། བློ་དེ་རྟཽག་ན་འཁྲུལ་བའི་རྐྱེན་གཞན་ཚང་བའི་དུས་ནའང་འཁྲུལ་ཤེས་དེ་ལྡོག་པ་འགྱུར་ཏེ་དཀྱིལ་འཁོར་དེ་ནི་དོན་ལ་རྟག་ཏུ་མེད་པའི་ཕྱིར་རོ།

། གལ་ཏེ་དཀྱིལ་འཁོར་དེ་འཁྲུལ་ཤེས་ཀྱི་རྒྱུ་མ་ཡིན་ཡང་གཟུང་ཡུལ་ཡིན་པ་ཅི་འགལ་ཅེ་ན༑ ཤེས་པའི་རྒྱུ་མ་ཡིན་ན་གཟུང་ཡུལ་ཡང་ཇི་ལྟར་ཡིན་ཏེ་གཟུང་ཡུལ་ལ་རྒྱུས་ཁྱབ་པའི་ཕྱིར་རོ། ། གཉིས་པ་ཐལ་འགྱུར་གྱིས་བསྒྲུབ་པ་ནི་གལ་ཏེ་དཀྱིལ་འཁོར་དེ་ཉིད་བློ་འཁྲུལ་བ་དེའི་རྒྱུ་འམ་གཟུང་ཡུལ་ཡིན་ནོ་ཞེ་ན། འོ་ན་ཇི་ལྟར་དེ་སྐྱེ་མར་མེ་ལ་ལྟོས་པར་འགྱུར་ཏེ་མར་མེ་མེད་པར་ཡང་དཀྱིལ་འཁོར་དེའི་ཕྱོགས་གཅིག་གམ་རིལ་པོ་མཐོང་བར་འགྱུར་རོ། ། གཉིས་པ་ནི་མར་མེ་དང་དཀྱིལ་འཁོར་གཉིས་ཀ་འཁྲུལ་ཤེས་དེའི་རྒྱུ་ཡིན་ནོ་ཞེ་ན༌། མར་མེ་རྐྱང་བ་ཡོད་པ་ཙམ་གྱིས་བློ་དེ་ཡོད་པའི་ཕྱིར་དེ་གཉིས་ཀ་ཚོགས་པའང་བློ་དེའི་དམིགས་པའི་ཡུལ་གྱི་རྒྱུ་མ་ཡིན་ནོ། ཡིན་ན་བློ་དེས་དུས་གཅིག་ཏུ་གཉིས་ཀ་འཛིན་པར་འགྱུར་རོ། ། དེས་ན་རྣམ་པ་དེ་ནི་ཤེས་པ་ཉིད་ཡིན་པས་བློ་ཚུལ་གཉིས་པར་གྲུབ་བོ། ། གཉིས་པ་དོན་ཁས་མ་བླངས་པར་བློ་ཚུལ་གཉིས་སུ་སྒྲུབ་པ་ལ་གསུམ་སྟེ། རྣམ་མེད་འགོག་པའི་ཐལ་བ་དགོད་པ་དང༌། དེའི་ལན་དགག་པ་དང༌། དོན་བསྡུ་བའོ། ། དང་པོ་ནི་ཤེས་པ་རྣམ་མེད་ཡིན་ན་ཡུལ་ཐག་ཉེ་བ་དང་ཤིན་ཏུ་ཉེ་བ་དང་རིང་བ་དང་ཤིན་ཏུ་རིང་བའི་ཁྱད་པར་གྱིས་དོན་གཅིག་པོ་དེ་གསལ་བ་དང་མི་གསལ་བ་དང་ཤིན་ཏུ་མི་གསལ་བ་ལ་སོགས་པའི་རང་བཞིན་དུ་མ་མེད་པའི་ཕྱིར་རོ། ། རང་བཞིན་དུ་མ་ཡོད་ནའང་གཅིག་ལ་རང་བཞིན་དུ་མར་སྣང་བ་མ་ཡིན་ཏེ། དུ་མ་ཉིད་དུ་མ་སྣང་བའི་ཕྱིར་རོ། ། གཉིས་པ་ལ་གསུམ་སྟེ། སྣང་བ་ཐ་དད་པའི་ལན་དགག་པ་དང༌། སྣང་བ་གསལ་མི་གསལ་གྱི་ལན་དགག་པ་དང༌། ལས་ལ་བརྟེན་པའི་ལན་དགག་པའོ། ། དང་པོ་ལ་གཉིས་ཏེ་སྣང་བ་ཐ་དད་པའི་རྒྱུ་མཚན་དགག་པ་དང༌། དེའི་ལན་དགག་པའོ། ། དང་པོ་ནི། གལ་ཏེ་ཡུལ་ཐག་ཉེ་རིང་ལ་སྣང་བའི་ཁྱད་པར་ཡོད་པ་ལས་གཟུགས་ལ་སོགས་པ་གསལ་མི་གསལ་ལ་དེར་འགྱུར་བ་ཡིན་གྱི་བློ་རྣམ་པ་ཡོད་པའི་རྒྱུ་མཚན་གྱིས་མ་ཡིན་ནོ་ཞེ་ན།

འོ་ན་སྣང་བའི་ཁྱད་པར་དེ་ནི་ཅི། ཡུལ་དང་བློའི་བར་དུ་རི་ལ་སོགས་པ་གཞན་གྱིས་ཆོད་པ་གཅིག་ཡིན་ནམ། འོན་ཏེ་མཆོད་པ་དག་ལས་གང་ཡིན། གལ་ཏེ་མཆོད་པ་ཡིན་ན་ཐག་རིང་པོའི་གཟུགས་དེ་ཐམས་ཅད་མཐོང་བར་མཚུངས་པར་འགྱུར་ཏེ་ཐག་ཉེ་བའི་གཟུགས་བཞིན་ནོ། ། བར་དུ་ཆོད་ན་ཐམས་ཅད་མི་མཐོང་བར་མཚུངས་པར་འགྱུར་ཏེ་རིའི་ཕ་རོལ་གྱི་གཟུགས་བཞིན་ནོ། ། གཉིས་པ་ནི་གལ་ཏེ་སྣང་བའི་ཁྱད་པར་ཅེས་པ་སྒྲིབ་པས་བར་དུ་ཆོད་པ་ལ་མ་བརྗོད་ཀྱི། ཐག་རིང་པོའི་ཚེ་སྣང་བ་དེ་ཉིད་ཐག་རིང་པོའི་མར་མེའི་འོད་ལྟར་མི་གསལ་བས་ཡུལ་དེའི་རགས་པ་མཐོང་ཡང་ཆ་ཕྲ་མོ་འགའ་ཞིག་མ་མཐོང་བ་སྣང་བ་མི་གསལ་བ་ཡིན་ལ་ཐག་ཉེ་བ་ན་ཕྲ་མོའང་མཐོང་བས་སྣང་བ་གསལ་བ་ཡིན་ནོ། ། དེའི་ཕྱིར་ཐག་ཉེ་རིང་ལ་སྣང་བ་ཐ་དད་པ་ཡིན་ནོ་ཞེ་ན། འོ་ན་ཡུལ་རགས་པ་ཡན་ལག་ཅན་གཅིག་ལ་མཐོང་མ་མཐོང་ཡོད་དམ་ཕྲ་མོ་དུ་མ་ཡོད་བརྟག་གྲང༌། དང་པོ་ནི་མི་རིགས་ཏེ་ཕྱི་རོལ་དོན་གཅིག་ཅེས་པ་གཅིག་ལ་མཐོང་མི་མཐོང་ཆ་གཉིས་ཡོད་ན་ཡན་ལག་ཅན་དེ་དུ་མར་ཐལ་ཞེས་པའོ། ། གཉིས་པ་ལྟར་ན་ཕྲ་མོ་ནི་ཡན་ལག་དང་ཉིང་ལག་དང་རྡུལ་ཕྲན་གྱི་བར་དུ་འགྱུར་ལ། རྡུལ་ཕྲན་དུ་མ་ཐ་དད་ནི་གཅིག་མཐོང་ན་ཐམས་ཅད་མཐོང་བའམ་གཅིག་མི་མཐོང་ན་ཐམས་ཅད་མི་མཐོང་བར་འགྱུར་ཏེ་གཟུགས་འདྲ་བའི་ཕྱིར་རོ། ། དེས་ན་རྡུལ་ཕྲན་ལ་གསལ་མི་གསལ་གྱི་ཐ་དད་གང་ལས་ཡིན། གཉིས་པ་ལ་གསུམ་སྟེ། སྣང་བ་ལ་ཁྱད་པར་ཡོད་ཀྱང་མི་འཐད་པ་དང༌། སྣང་བའི་ཁྱད་པར་ཉིད་དགག་པ་དང༌། ཐག་ཉེ་བས་གསལ་ན་ཧ་ཅང་ཐལ་བའོ། ། དང་པོ་ནི་གལ་ཏེ་ཕྱི་རོལ་གྱི་སྣང་བ་གསལ་བའི་ཁྱད་པར་གྱིས་དོན་གཅིག་ལ་དམིགས་བའི་བློ་གསལ་མི་གསལ་ཐ་དད་དུ་སྐྱེ་བ་ཡིན་གྱི་བློའི་རྣམ་པ་ཐ་དད་པས་ནི་མ་ཡིན་ནོ་ཞེ་ན། འོ་ན་སྣང་བ་དང་དོན་དེ་གཅིག་གམ་ཐ་དད། དང་པོ་ལྟར་ན་སྣང་བ་གསལ་བ་དང་གཅིག་ན་དོན་དེ་ཐག་རིང་བའི་ཚེའང་གསལ་བར་འགྱུར་ལ་མི་གསལ་བ་དང་གཅིག་ན་ཉེ་བའི་ཚེའང་མི་གསལ་བར་འགྱུར་རོ།

། གཉིས་ཀ་དང་གཅིག་ན་དོན་དེའང་གསལ་མི་གསལ་གཉིས་སུ་འགྱུར་རོ། ། གཉིས་པ་ལྟར་ན་གཟུགས་ལས་གཞན་པའི་སྣང་བ་གསལ་མི་གསལ་ཐ་དད་བས་ཐ་དད་གཏན་ནས་མེད་པའི་གཟུགས་དེ་རྒྱུ་མཚན་གང་ལས་བློ་ལ་གསལ་མི་གསལ་ཐ་དད་དུ་སྣང་བར་འགྱུར། གལ་ཏེ་འགྱུར་ན་བུམ་སྣམ་གཉིས་ཐ་དད་པས་བུམ་པའི་བྱས་མི་རྟགས་གཉིས་ཀྱང་ཐ་དད་པར་གྱུར་རོ། ། གཉིས་པ་ནི་ཐག་རིང་བའི་སྣང་བ་དེ་ཡང་རྒྱུ་མཚན་ཅིས་མི་གསལ་བ་ཡིན། ཞེས་དྲིའོ། ། གལ་ཏེ་ཐག་རིང་བའི་ཚེ་དུ་བ་དང་ས་རྡུལ་ལ་སོགས་པས་བསྒྲིབས་པའི་ཕྱིར་མི་གསལ་བ་ཡིན་ནོ་ཞེ་ན་འོ་ན་སྒྲིབ་བྱེད་ཀྱིས་རྡུལ་དེ་ཐག་ཉེ་བའི་སྐབས་འདིར་ཡང་ཅིས་སྒྲིབ་མ་ཡིན་ཞེས་པ་སྒྲིབ་བྱེད་དུ་འགྱུར་ཏེ་དེ་ན་ཡང་རྡུལ་ཡོད་པའི་ཕྱིར་རོ། ། གལ་ཏེ་ཐག་ཉེ་བ་ནི་སྒྲིབ་བྱེད་ས་རྡུལ་དེ་སྲབ་པ་སྟེ་ཉུང་བའི་ཕྱིར་གསལ་བ་ཡིན་ལ་ཐག་རིང་བ་ན་སྒྲིབ་བྱེད་མང་བའི་ཕྱིར་མི་གསལ་བ་ཡིན་ནོ་ཞེ་ན། འོ་ན་ཐག་ཉེ་བའི་ཚེ་སྣང་བའི་རྡུལ་ཕྲན་ཡང་སྒྲིབ་བྱེད་དེ་ལྟར་ཉུང་བའི་ཕྱིར་གཟུགས་མི་གསལ་བར་འགྱུར་རོ། ། ཐག་ཉེ་བ་ལས་གཞན་དུ་རིང་བ་ན་སྣང་བའི་རྡུལ་ཕྲན་སྲབ་མིན་ཏེ་མང་པོར་ཡོད་པའི་ཕྱིར་གཟུགས་གསལ་བར་སྣང་བར་འགྱུར་རོ། ། གསུམ་པ་ནི་ཐག་ཉེ་བ་ན་སྒྲིབ་བྱེད་སྲབ་པ་ཉིད་ཀྱྀས་སྣང་བ་གསལ་ལ་དེའི་ཕྱིར་གཟུགས་གསལ་བར་འདོད་ན་ཤིན་ཏུ་ཉེ་བ་སྟེ་མིག་དང་དོན་སྦྱར་བའི་ཚེ་སྣང་བ་ཆེར་གསལ་བར་འགྱུར་ལ་འདོད་ན་དེའི་ཚེ་གཟུགས་དེ་ཡང་མིག་ལ་སྣང་བར་འགྱུར་རོ། ། དེ་ཡང་མ་ཡིན་ཏེ་མིག་གི་རང་གི་ནང་གི་རྡུལ་མི་མཐོང་བ་བཞིན་ནོ། །གསུམ་པ་ལས་ལ་བརྟེན་པའི་ལན་དགག་པ་ལ་གཉིས་ལས། དང་པོ་འདོད་པ་བརྗཽད་པ་ནི། གལ་ཏེ་ཐག་ཉེ་རིང་གིས་དོན་གསལ་མི་གསལ་གྱི་སྐབས་དེར་ཡང་མཐོང་བ་མེད་པའི་ལས་ལ་བརྟེན་ནས་གསལ་བ་དང་མི་གསལ་བའི་གཟུགས་སྔར་གྱི་དོན་དེ་ལས་གཞན་པ་གསར་དུ་འབྱུང་བར་འགྱུར་ལ་དེ་ཐག་ཉེ་རིང་ན་གནས་པ་གཉིས་ཀྱིས་སོ་སོར་མཐོང་བའི་ཕྱིར་དོན་ཇི་ལྟ་བ་བཞིན་དུ་མ་མཐོང་བའི་སྐྱོན་མེད་དོ་ཞེ་ན།

འདི་དགག་པ་ལ་གཉིས་ལས། དང་པོ་བརྟགས་ལ་དགག་པ་ནི། གལ་ཏེ་ལས་ཀྱིས་གཟུགས་གསལ་མི་གསལ་དེ་དག་བསྒྲིབས་སམ་མ་བསྒྲིབས། གཟུགས་གསལ་མི་གསལ་དེ་དག་རྣམས་ནི་ཕན་ཚུན་གཅིག་གི་ལས་ཀྱིས་གཅིག་ལ་བསྒྲིབས་ནས་གཞན་མི་མཐོང་བར་འགྱུར་རོ་ཞེ་ན། འོ་ན་ལས་ཀྱིས་སྒྲིབ་བྱེད་ཡིན་ན་དེའི་ཕྱིར་ལས་དེ་ཡུལ་དེ་ལ་ཤེས་པ་སྐྱེ་བའི་རྒྱུ་སྣང་བ་ལ་སྒྲིབ་བྱེད་དུ་འགྱུར་ལ། དེ་ལྟར་ན་ཐག་ཉེ་བ་དང་རིང་བར་ན་གནས་པ་ཐམས་ཅད་ཀྱིས་གཟུགས་གསལ་མི་གསལ་དེ་ལ་སྒྲིབ་པར་བྱེད་པའི་སྒྲིབ་བྱེད་གཅིག་པོ་མཐོང་བར་འགྱུར་ཏེ། བུམ་པ་དང་སྐྱེས་བུའི་བར་གྱི་ལ་བ་བཞིན་ནོ། ། འདོད་ན་གཟུགས་གསལ་མི་གསལ་མ་མཐོང་བར་འགྱུར་རོ། ། གལ་ཏེ་ཐག་ཉེ་བའི་ཚེ་སྒྲིབ་བྱེད་གཅིག་ཏུ་མཐོང་མི་སྲིད་དེ་དེའི་ཚེ་སྒྲིབ་བྱེད་དེ་ལྟ་བ་པོའི་རྒྱབ་ངོས་ན་གནས་པའི་ཕྱྀར་རོ་ཞེ་ན། ཐག་ཉེ་བ་དང་རིང་བར་གནས་པ་གཉིས་ཀས་སྒྲིབ་བྱེད་དེ་ཐག་ཉེ་བ་ན་གནས་པའི་རྒྱབ་ངོས་ནས་མཐོང་བར་མ་གྲུབ་སྟེ་གཉིས་ཀས་སྒྲིབ་བྱེད་དེ་དོན་གྱི་རྩ་ན་ཡོད་པར་མཐོང་བའི་ཕྱིར་དང༌། རྒྱབ་ན་སྒྲིབ་བྱེད་མིན་པར་ཐལ་བའི་ཡང་ཕྱིར་རོ། ། གལ་ཏེ་སྒྲིབ་བྱེད་ལས་དེས་དོན་མ་བསྒྲིབས་པར་འདོད་ན་ཐག་ཉེ་རིང་ན་གནས་པ་གཉིས་ཀས་ཀྱང་གཅིག་ཆར་དུ། དེ་ནི་དེ་གསལ་བ་དང་མི་གསལ་བར་མཐོང་བར་འགྱུར་ཏེ་ལས་ལས་གསལ་མི་གསལ་ ག སར་དུ་སྐྱེ་བ་ཡོད་པའི་ཕྱིར་རོ། ། འདོད་བར་མི་ནུས་ཏེ་ཐག་རིང་བས་གསལ་བ་དང་ཉེ་བས་མི་གསལ་བར་མ་དམིགས་པའི་ཕྱིར་རོ། ། གཉིས་པ་དེའི་ལན་དགག་པ་ནི། གལ་ཏེ་ཚེ་འདིར་མཐོང་བ་མེད་པ་ཚེ་སྔ་མའི་ལས་ཀྱིས་གསལ་མི་གསལ་གང་རུང་གཅིག་བསྒྲིབས་ནས་མ་མཐོང་བ་ཡིན་གྱི་གང་རུང་གཅིག་ནི་མཐོང་ཉིད་དོ་ཞེ་ན། དོན་གསལ་བ་དང་མི་གསལ་བར་མཐོང་བ་གང་གིས་དོན་དང་དོན་མིན་ཞེས་པ་ཆོས་མ་ཡིན་པའི་ལས་ནི་སྐྱེས་བུའི་རྒྱུད་ལ་བདེ་སྡུག་སྒྲུབ་པར་བྱེད་པ་ཡིན་ལ་གཟུགས་གསལ་མི་གསལ་དུ་མཐོང་བ་ཙམ་ལ་སྒྱེས་བུ་ལ་ཕན་གནོད་མེད་པའི་ཕྱིར་དེ་ལ་མ་མཐོང་བའི་ལས་ཀྱིས་ཅི་ཞིག་སྒྲུབ་བར་བྱེད།

འོ་ན་རྒོད་མ་ཁའི་མེ་ཡང་ད་ལྟ་སྐྱེས་བུ་ལ་ཕན་གནོད་མི་ནུས་པའི་ཕྱིར་ལས་ཀྱི་བསྒྲུབ་པ་མ་ཡིན་པར་འགྱུར་རོ་ཞེ་ན་མི་འདྲ་སྟེ། དེ་ནི་རྐྱཻན་དང་ཉེ་བ་ན་ཕན་གནོད་བྱེད་པའི་ཕྱིར་ཏེ་ནོར་བུ་ལེན་པ་དེའི་ཁར་སོང་ནས་ཤི་བ་བཞིན་ནོ། ། གསུམ་པ་དེའི་དོན་བསྡུ་བ་ནི་དོན་གཅིག་ལ་དུ་མར་མཐོང་བ་དེའི་ཕྱིར་དོན་ཁས་བླངས་པའི་ཚེའང་དོན་ལ་བརྟེན་ནས་སྐྱེས་པར་གྱུར་བའི་མྱོང་བ་དེ་ཉིད་ཀྱང་ཇི་ལྟ་བའི་རྒྱུ་བཞིན་དུ་ཞེས་པ་ནང་གི་བག་ཆགས་དང་དབང་པོའི་ཁྱད་པར་ལས་གསལ་མི་གསལ་ལ་སོགས་པ་རྣམ་པ་ཐ་དད་དུ་འཛིན་བར་བྱེད་པའི་ཕྱིར་དོན་ཁས་བླངས་ཀྱང་བློ་ཚུལ་གཉིས་སུ་གྲུབ་པ་ཡིན་ནོ། ། ལྷག་མ་སྣང་བ་ཐ་དད་དང་ལས་ཀྱི་བྱེ་བྲག་གི་གསལ་མི་གསལ་དུ་སྣང་བ་ཡིན་ནོ། ། ཞེས་ཟེར་བ་ནི་བློ་གྲོས་ངན་པ་རྣམས་ཀྱི་ལུགས་ངན་ཏེ་མི་རིགས་པར་སྨྲ་བ་ཡིན་ནོ། ། གསུམ་པ་དོན་ཁས་བླངས་ནས་ཚུལ་གཉིས་སུ་བསྒྲུབ་པའི་རིགས་པ་གཞན་བསྟན་པ་ལ་གཉིས་ཏེ།

 དོན་མེད་ཀྱང་དེའི་རྣམ་པ་སྣང་བ་དང༌། དེ་ལ་རྩཽད་པ་སྤང་བའོ། ། དང་པོ་ནི་སྒྲ་དང་མར་མེ་ལ་སོགས་པ་མི་རྟག་པར་ཁས་ལེན་ན་དེ་དག་འཛིན་པའི་ཤེས་པ་སྐྱེས་པའི་ཚེ་སྒྲ་དང་མར་མེ་ལ་སོགས་པ་མི་སྣང་སྟེ་དེའི་ཚེ་དེ་དག་མེད་པའི་ཕྱིར་རོ། ། མེད་ཀྱང་དེ་དག་སྣང་བ་མི་འཐད་དེ་རྒྱུ་མཚན་གང་གིས་སྒྲ་འཛིན་ཤེས་པ་ལ་སྒྲ་མེད་ཀྱང་གསལ་བར་འགྱུར་ཏེ་མེད་ཀྱང་གསལ་ན་རི་བོང་གི་རྭ་ཡང་གསལ་བར་འགྱུར་རོ་ཞེས་འོག་ཏུ་སྦྱར་རོ། ། ཤེས་པ་སྐྱེས་བའི་ཚེ་ཡུལ་དེ་མེད་པར་ཅེས་གྲུབ་ཅེ་ན། སྔ་མ་སྟེ་ཤེས་པའོ་སྔ་རོལ་ཏུ་བྱུང་བའི་མར་མེ་ལ་སོགས་པའི་སྐད་ཅིག་རྣམས་ནི་དེའི་ཚེ་ཞིག་པའི་ཕྱིར་རོ། ། ཡུལ་དེ་ཤེས་པའི་སྔ་རོལ་ཏུ་འོངས་པ་ཅིའི་ཕྱིར་ན། གཟུགས་འཛིན་པ་ལ་སོགས་པའི་ཤེས་པ་དང་སྒྲ་དང་མར་མེ་རྣམས་ནི་མངོན་སུམ་གྱིས་ཤེས་པ་དང༌། གཅིག་ཤོས་ཏེ་རྟོག་པའི་ཤེས་པ་སྐྱེད་བྱེད་ཡིན་པ་ཉིད་ཀྱི་ཕྱིར་རོ། ། འདི་ལྟར་གཟུགས་འཛིན་པ་ལ་སོགས་པའི་ཤེས་པས་ནི་ཤེས་པ་ཕྱི་མ་རྟོག་བཅས་དང་རྟོག་མེད་གཉིས་ཀ་སྐྱེད་ལ་སྒྲ་དང་མར་མེ་ལ་སོགས་པས་ཀྱང་དངོས་དང་རྒྱུད་པས་ཀྱང་རྟོག་བཅས་རྟོག་མེད་གཉིས་ཀ་བསྐྱེད་པ་ཡིན་ནོ། ། གཉིས་པ་ལ་གཉིས་ཏེ་དུས་མཉམ་པའི་དོན་སྣང་བར་འདོད་པ་དགག་པ་དང༌། སྐྱེས་བྱེད་དེ་ཉིད་སྣང་བར་འདོད་པ་དགག་པའོ། ། དང་པོ་ལ་གསུམ་ལས། ཧ་ཅང་ཐལ་བ་ནི་སྔར་བྱུང་བའི་མར་མེ་ལ་སོགས་པ་ནི་རྒྱུ་ཡིན་ཡང་ཡུལ་མ་ཡིན་པས་མར་མེ་ལ་སོགས་པའི་སྐད་ཅིག་སྔ་མས་བསྐྱེད་པའི་ཤེས་པ་དང་དུས་མཉམ་པའི་དོན་དེ་ཤེས་པ་ལ་སྣང་བ་ཡིན་ནོ་ཞེ་ན། དུས་མཉམ་པའི་དོན་ཤེས་པའི་ཡུལ་མ་ཡིན་ཏེ་རྒྱུ་མ་ཡིན་པའི་ཕྱིར་རོ། ། དེ་ཡང་དུས་མཉམ་པའི་དོན་དེས་ཤེས་པ་ལ་ཕན་འདོགས་པར་བྱེད་པ་མ་ཡིན་པའི་ཕྱིར་རོ། ། དེས་ན་དུས་མཉམ་པའི་དོན་ཤེས་པ་ལ་འབྲེལ་བ་མེད་དོ། ། འབྲེལ་བ་མེད་ཀྱང་དུས་མཉམ་བའི་དོན་གཞན་ཤེས་པ་དེ་ལ་གསལ་བར་སྣང་ན་འོ་ན་ཤེས་པ་དེ་ལ་དྲི་རོ་ལ་སོགས་པའི་དབང་པོའི་དོན་ཀུན་ཡང་སྣང་བར་འགྱུར་ཏེ་འབྲེལ་མེད་དུ་འདྲ་བའི་ཕྱིར་རོ།

། དམིགས་བརྟགས་ལས། ། གཅིག་ཆའང་མི་འཁྲུལ་ཕྱིར་ན་རྐྱེན། ། ནུས་པ་འཇུག་ཕྱིར་རིམ་གྱིས་ཡིན། ཞེས་བཤད་དོ། ། གཉིས་པ་དེའི་ལན་དགག་པ་ནི། གལ་ཏེ་ཤེས་པ་དེས་སྐྱེད་པར་བྱེད་བའི་རྒྱུ་དོན་སྔ་མ་དེ་ལས་བུམ་པའི་སྐད་ཅིག་ཕྱི་མ་དེའང་སྐྱེས་པ་ཡིན་པས་དེ་ལྟ་བུའི་དུས་མཉམ་པའི་དོན་ཤེས་གཉིས་རྒྱུ་གཅིག་ལ་རག་ལས་པའི་ཕྱིར་ཡུལ་དང་ཡུལ་ཅན་དུ་ངེས་པ་ཡིན་ལ། དབང་པོའི་དོན་གཞན་དང་དེ་ལྟ་བུའི་འབྲེལ་བ་མེད་པས་མི་འཛིན་པ་ཡིན་ནོ་ཞེ་ན། ཤེས་པས་དུས་མཉམ་པའི་དོན་འཛིན་པ་ལ་རྒྱུ་གཅིག་ལ་རག་ལས་པའི་འབྲེལ་བ་ལས་ཡིན་ནོ་ཞེས་པའི་རྟོག་པ་འདིའང་འཐད་པ་མེད་དེ་དུས་མཉམ་པའི་དབང་པོ་ཡུལ་དུ་ཐལ་བའི་ཕྱིར་རོ། ། གསུམ་པ་དེ་དག་གི་དོན་བསྡུ་བ་ལ་གཉིས་ལས། རང་གི་རྒྱུ་སྣང་བའི་འཐད་པ་ནི་སྔ་མ་དེས་བསྐྱེད་པར་བྱས་པའི་འབྲས་བུ་ཤེས་པ་དེ་ལ་དོན་དེ་ཉིད་སྣང་བ་མེད་ཀྱང་རང་གི་གཟུང་བའི་དོན་དེ་གསལ་ལོ་ཞེས་དོན་ཁས་བླངས་བའི་ཚེ་བརྗོད་པ་ཡིན་ནོ། ། དེའི་ཅིའི་ཕྱིར་ཞེ་ན་དོན་དེ་ཉིད་དང་འདྲ་བའི་རྣམ་པ་སྣང་བ་ཉིད་ཀྱི་ཕྱིར་རོ། ། འོ་ན་རྣམ་པ་དེ་གཏོད་བའི་དོན་ལྐོག་ན་མོ་ཡོད་པ་ཅིས་གྲུབ་ཅེ་ན། རྣམ་པ་རྟགས་སུ་བཀོད་བའི་རྗེས་དཔག་གིས་འགྲུབ་སྟེ་ཆུ་ནང་གི་ཟླ་བ་བཞིན་ཞེས་ཟེར་རོ། ། འདི་ཡང་ཐ་སྙད་ཙམ་དུ་ཡིན་ཏེ་བརྟགས་ན་མངོན་སུམ་དོན་ལ་ཚད་མར་མ་སོང་ན་རྣམ་པ་དེའི་འབྲས་བུར་མི་འགྲུབ་པས་རྗེས་དཔག་མི་རུང་ལ་རྗེས་དཔག་གིས་ཕྱི་རོལ་གྱི་དོན་མངོན་སུམ་ལ་སྣང་བ་དེ་ལྟ་བུར་མ་སྒྲུབས་ན་ཡང་མངོན་སུམ་དོན་ལ་ཚད་མར་མི་འགྲུབ་པས་རྟོགས་པ་ཕན་ཚུན་བརྟེན་བའི་སྐྱོན་ཡོད་པ་ཡིན་ཏེ། རྒྱན་ལས་རྗེས་དཔག་འཇུག་པ་ཐམས་ཅད་ནི། ། མངོན་སུམ་སྔོན་དུ་འགྲོ་བ་ཅན། ། གལ་ཏེ་མངོན་སུམ་རྗེས་དཔག་ལ། ། ལྟོས་ནས་ཕན་ཚུན་བརྟེན་བ་ཡིན། ། ཞེས་པ་ལྟར་རོ། ། མདོར་ན་རྗེས་དཔག་ཐམས་ཅད་ཀྱི་ཕྱོགས་ཆོས་ཁྱབ་པ་མངོན་སུམ་གྱིས་མ་གྲུབ་ན་རྗེས་དཔག་ལོང་བ་བརྒྱུད་པ་ཡིན་ཏེ་རྗེས་དཔག་ཐུག་མེད་དུ་འགྱུར་བའི་ཕྱིར་རོ།

། འབྲས་བུ་ལྡོག་པའི་རྟགས་ཀྱིས་རྒྱུ་གཞན་བསྒྲུབས་པ་ཡང་མཐར་རྒྱུ་གཞན་དེ་མངོན་སུམ་གྱིས་གྲུབ་དགོས་ཏེ་དེ་ལྟ་མ་ཡིན་ན་ཐེ་ཚོམ་དུ་འགྱུར་བའི་ཕྱིར་རོ། ། གཉིས་པ་དུས་མཉམ་པའི་དོན་མི་སྣང་བའི་འཐད་པ་ནི། བློ་དང་ལྷན་གཅིག་ཏུ་སྐྱེས་པའི་བློ་ལས་དོན་གཞན་དུ་གྱུར་པ་ནི་བློ་དེའི་གཟུང་ཡུལ་མ་ཡིན་ཏེ་དེས་བློ་ལ་རང་གི་རྣམ་པ་གཏོད་པར་མི་བྱེད་བའི་ཕྱིར་རོ། ། དེ་ཡང་དེ་ལ་ཕན་འདོགས་པ་མིན་པའི་ཕྱིར་རོ། ། དེས་ན་དུས་མཉམ་པའི་དོན་ནི་དུས་མཉམ་པའི་ཤེས་པ་ལ་དོན་རང་གི་རྣམ་པ་གཏད་པའི་སྒོ་ནས་རང་གི་རྣམ་པ་དང་འདྲ་བར་བྱེད་པ་མིན་པའི་ཕྱིར་དུས་མཉམ་པ་བློ་ལ་གསལ་བ་ཇི་ལྟར་འགྱུར་ཞེས་པ་རང་གི་ངོ་བོ་དང་རྣམ་པ་གཉིས་ཀ་བློ་ལ་སྣང་བ་མེད་པའི་ཕྱོར་རོ་ཞེས་པའི་དོན་ཏོ། ། གཉིས་པ་སྐྱེད་བྱེད་དེ་ཉིད་སྣང་བ་དགག་པ་ནི། སྒྲ་དང་མར་མེ་ལ་སོགས་པ་སྐད་ཅིག་རྣམས་ནི་ཤེས་པ་སྐྱེས་བའི་ཚེ་ཞིག་པས་སྣང་བ་མི་འཐད་ཀྱང་རྡོ་རྗེ་ལ་སོགས་པའི་རྟག་པ་རྣམས་ནི་རང་གི་ཤེས་པའི་དུས་ནའང་མ་ཞིག་པར་ཡོད་པའི་སྐྱེད་བྱེད་དེ་ཉིད་སྣང་བ་ཡིན་ནོ་ཞེ་ན། འདི་དགག་པ་ལ་གཉིས་ལས། དང་པོ་ཐལ་བ་དགོད་པ་ནི། བརྟན་བའི་དངོས་པོ་དེ་གང་རྡོ་རྗེ་དང་རྡོ་བ་དང་བྲག་རི་ལ་སོགས་པར་འདོད་པའི་དོན་འདི་རྣམས་ཀྱིས་རང་འཛིན་བའི་འགྲོ་བ་ཀུན་གྱི་ཤེས་པ་དུས་གཅིག་ཆར་དུ་རྟག་པ་ཁོ་ནས་སྐྱེད་པར་འགྱུར་རོ། །ཅིའི་ཕྱིར་ཞེ་ན། དེས་འབྲས་བུ་རྐྱེན་གཞན་དང་ཕྲད་པ་ལ་ལྟོས་པ་མེད་པའི་ཕྱིར་རོ། དེ་ལྟར་ན་རྟག་པ་འཛིན་པའི་བློ་དེས་སྟོན་དཔྱིད་ལ་སོགས་པའི་དུས་ཐམས་ཅད་ཀྱང་གཅིག་ཆར་དུ་རྟོགས་པར་འགྱུར་ཏེ་དུས་ཀྱི་ཆ་ཐམས་ཅད་ལ་ཁྱབ་པའི་རྟག་པ་གཟུང་བའི་ཕྱིར་རོ། ། གཉིས་པ་དེའི་ལན་དགག་པ་ནི། གལ་ཏེ་མིག་གི་དབང་པོ་ལ་སོགས་པ་ལྷན་ཅིག་བྱེད་པས་ཕན་འདོགས་པ་ལ་ལྟོས་པའི་ཕྱིར་རྟག་པའི་དེའི་འབྲས་བུ་བློ་དེ་དག་རིམ་གྱིས་འབྱུང་ངོ་ཞེ་ན།

འོ་ན་བལྟ་བྱ་རྟག་པ་དེ་དག་ཀྱང་རིམ་གྱིས་འབྱུང་བར་འགྱུར་ཏེ་ལྟ་བྱེད་རིམས་ཀྱིས་འབྱུང་བའི་གཟུང་ཡུལ་ཡིན་པའི་ཕྱིར་རོ། ། དེ་ལྟར་ན་སྐད་ཅིག་སྔ་ཕྱི་སོ་སོར་རྡོ་རྗེ་ལ་སོགས་པ་གཞན་དང་གཞན་སྐྱེ་བའི་ཕྱིར་མི་རྟག་པར་འགྱུར་རོ། ། འདོད་ན་འདིར་ཡང་སྐྱོན་སྔར་བརྗོད་པ་བཞིན་ཏེ་ཤེས་པ་སྐྱེས་པའི་ཚེ་དོན་མེད་པས་དེ་མི་སྣང་བར་འགྱུར་རོ་ཞེས་པ་ལ་སོགས་པའོ། ། གཉིས་པ་དུས་ཕྱིས་དྲན་པ་ལས་ཀྱང་ཡིན་ཞེས་པ་ལ་བརྟེན་ནས་བསྒྲུབ་པ་ལ་བཞི་སྟེ་ཤེས་པའི་རྣམ་པ་མངོན་སུམ་གྱིས་འགྲུབ་པ་དང༌། དོན་གྱི་རྣམ་པ་རྟགས་ལས་འགྲུབ་པ་དང༌། དེ་ལ་རྣམ་པ་མེད་ན་ཧ་ཅང་ཐལ་བ་དང༌། རྒྱུ་གཞན་གྱིས་ཐ་དད་དུ་འབྱེད་མི་ནུས་པར་བསྟན་པའོ། ། དང་པོ་ནི་དུས་ཕྱིས་དྲན་པ་ལས་ཀྱང་ཡིན། ། མྱོང་བ་མེད་བར་དེ་མ་ཡིན། ། ཞེས་པ་སྟེ་ཀྱང་གི་སྒྲས་ཡུལ་ཤེས་དེའི་ཤེས་པ་ཡིས། ཞེས་པའི་རྟགས་ཀྱིས་གྲུབ་པར་མ་ཟད་དྲན་པའི་རྟགས་ཀྱིས་ཀྱང་འགྲུབ་ཅེས་སྟོན་པའོ། ། འདི་ལ་ཁ་ཅིག་ན་རེ་ཡུལ་དང་མྱོང་བའི་རྣམ་པ་ཚུལ་གཉིས་སུ་བསྒྲུབ་པ་མ་ཡིན་གྱི་རང་རིག་གཅིག་ཉིད་ལ་རིག་བྱ་རིག་བྱེད་དུ་ཕྱེ་བའི་ཚུལ་གཉིས་སུ་བསྒྲུབ་པར་བྱ་བ་ཡིན་ནོ། ། ཞེས་ཟེར་བ་ནི་མི་འཐད་དེ། འདི་ཤེས་པ་ལ་ཡུལ་གྱི་རྣམ་པ་མེད་པ་འགོག་པའི་སྐབས་ཡིན་བའི་ཕྱིར་དང༌། རང་རིག་ནི་འོག་ཏུ་སྒྲུབ་པར་བྱེད་པའི་ཕྱིར་རོ། ། དེས་ན་ཤེས་པ་དེ་སྔོ་སོགས་དེའི་བདག་ཉིད་དུ་སྐྱེས་པ་ཉིད་ཀྱིས་རང་རིག་མ་གཏོགས་པའི་མྱོང་བ་ཙམ་ལ་རྩོད་པ་སྟེ་མི་མཐུན་པ་འགའ་ཡང་ཡོད་པ་མ་ཡིན་ནོ། ། རང་རིག་ལ་མི་མཐུན་པ་ཡོད་དེ་འགའ་ཞིག་མྱོང་བ་ཙམ་ཡོད་ཀྱང་རང་རིག་མེད་པར་འདོད་པའི་ཕྱིར་རོ། ། མྱོང་བ་ཁས་བླངས་ན་རང་རིག་ཀྱང་དོན་གྱིས་གྲུབ་པ་ཡིན་ནོ། ། གཉིས་པ་ནི་སྔོ་སོགས་དེ་དོན་གྱི་རྣམ་པ་ཡིན་པ་ལ་རྩོད་པ་ཡོད་དེ་འགའ་ཞིག་རྣམ་མེད་དུ་འདོད་པའི་ཕྱིར་རོ། །དེས་ན་ཤེས་པ་ལ་སྣང་བའི་སྔོན་པོ་དེ་དོན་གྱི་རང་བཞིན་ཏེ་རྣམ་པར་མ་གྲུབ་ན་དེའང་ཡང་དག་པ་སྟེ་ཡུལ་གྱི་རྣམ་པ་དང་ཤེས་པའི་རྣམ་པ་གཉིས་སོ་སོར་དྲན་པ་ལས་འགྲུབ་པ་ཡིན་ནོ།

། ཤེས་པ་ཚུལ་གཉིས་མེད་ན་སོ་སོར་དྲན་པ་མི་སྲིད་ལ་དེ་དོན་དངོས་ཡིན་ནའང་དྲན་པ་མི་འཐད་དེ་ཤེས་པ་ལས་ཐ་དད་པའི་དོན་མྱོང་བ་མེད་པའི་ཕྱིར་རོ། ། གསུམ་པ་ནི་ཤེས་པ་ཐམས་ཅད་རང་རང་གི་སྤྱཽད་ཡུལ་གཟུགས་དང་སྒྲ་ལ་སོགས་པའི་རྣམ་པས་སོ་སོར་ཕྱེ་བ་མེད་ཅིང་གསལ་བ་ཙམ་ལ་ཐ་དད་པར་དང་མྱོང་བ་ཡང་མེད་པའི་ཕྱིར་སྒྲ་འཛིན་ལ་སོགས་པའི་ཤེས་པ་དེ་རྣམས་ལ་ཤེས་པ་འདི་ནི་ཡུལ་སྒྲ་འཛིན་པ་འདི་ལྟ་བུ་ཡིན་ལ་ཤེས་པ་འདི་ནི་སྒྲ་འཛིན་འདི་ལྟར་མ་ཡིན་ནོ་ཞེས་ཐ་དད་དུ་དྲན་པ་ནི་མེད་པར་འགྱུར་རོ། ། ཐ་དད་དུ་མ་མྱོང་ཡང་ཐ་དད་དུ་དྲན་ན་ཁ་དོག་དང་དབྱིབས་སམ་བྱས་པ་དང་མི་རྟག་པ་ཐ་དད་དུ་དྲན་པར་འགྱུར་རོ། ། བཞི་པ་ནི་ཤེས་པ་ལ་ཡུལ་གྱི་རྣམ་པའི་སྒོ་ནས་ཐ་དད་དུ་དབྱེར་མེད་ཀྱང་དབང་པོ་ལ་སོགས་པ་རྒྱུ་གཞན་གྱིས་བསྐྱེད་པའི་ཁྱད་པར་ཡོད་བས་ཐ་དད་དུ་དྲན་ནོ་ཞེ་ན། དབང་པོ་ལས་སྐྱེས་པའི་ཤེས་པ་ཐམས་ཅད་ཉམས་སུ་མྱོང་བ་ཙམ་དུ་འདྲ་བ་ཉིད་ཀྱི་ཕྱིར་དྲན་པར་བྱེད་ནུས་པ་མ་ཡིན་ནོ། ། དེ་དག་ལ་ཁྱད་པར་ཕྲ་མོ་འགའ་ཞིག་ཡོད་ཀྱང་ཐ་དད་ཕྲ་མོ་དེ་དག་གསལ་བར་རྟོགས་པ་མེད་པའི་ཕྱིར་ཐ་དད་དུ་རྣམ་པར་འབྱེད་བའི་བློ་དྲན་པ་སྐྱེས་པ་མེད་པ་ཡིན་ནོ། ། དཔེར་ན་མཚེ་མ་ལ་སོགས་པ་ཐ་དད་ཕྲ་མོ་འགའ་ཞིག་ཡོད་ཀྱང་འགའ་ཞིག་གི་མཚེ་མ་རྟོགས་པས་གཅིག་ཏུ་སྒྲོ་འདོགས་བ་བཞིན་ནོ། ། གཉིས་པ་བློ་རང་རིག་ཏུ་སྒྲུབ་པ་ལ་གཉིས་ཏེ། རིག་པ་སྔ་མས་བསྒྲུབ་པ་དང༌། རིགས་པ་གཞན་གྱིས་བསྒྲུབ་པའོ། ། དང་པོ་ནི་ཤེས་པ་ཉིད་ཡུལ་དང་མྱོང་བའི་རྣམ་པ་སྟེ་ཚུལ་ལ་གཉིས་སུ་སྒྲུབ་པར་བྱེད་བའི་རིགས་པ་ཡུལ་ཤེས་པ་དང་དེ་ཤེས་པ་ལ་ཁྱད་པར་ཡོད་པའི་དྲན་པའི་རྟགས་དང་ལྷན་གཅིག་དམིགས་ངེས་ལ་སོགས་པས་ཀྱང་རང་རིག་པ་གྲུབ་པ་ཡིན་ནོ། ། འདིར་ཕལ་ཆེར་གྱི་སྒྲ་ནི་རྟགས་དེ་དག་གི་ཚུལ་གཉིས་དངོས་སུ་བསྒྲུབས་རང་རིག་ཤུགས་ལ་འགྲུབ་པའམ་ཞར་ལ་གྲུབ་པ་ཙམ་ལ་དགོངས་པ་ཡིན་ནོ།

། གལ་ཏེ་རིག་བྱེད་གཉིས་མེད་པའི་ཕྱིར་རང་རིག་མི་འཐད་པ་མ་ཡིན་ནམ་ཞེ་ན། ། བློ་གང་ཞེས་བེམ་པོ་དང་དངོས་མེད་ལས་ལོག་ནས་རང་ཉིད་གསལ་བར་སྐྱེས་བའི་ཕྱིར་རང་རིག་པར་བརྗོད་པ་ཡིན་ཏེ་སྒྲོན་མ་བཞིན་ནོ། ། ཡང་ན་རང་ཉིད་གསལ་བར་སྐྱེས་པ་ནི་རིག་བྱེད་ཡིན་པ་ལས་ལོག་པའི་ཆ་ནས་རིག་བྱ་ཡིན་ཏེ། རྒྱན་ལས་གཟུང་དང་འཛིན་པའི་དངོས་པོ་ནི། ། དོན་དམ་དུ་ནི་ཡོད་མ་ཡིན། ། གཞན་གྱིས་རྟོགས་མིན་རང་བཞིན་ནི། ། དེ་ལྟར་དེ་མིན་ལས་ལྡོག་ཕྱིར། ། ཞེས་པ་ལྟར་རོ། ། གཉིས་པ་ལ་གཉིས་ཏེ། ། རྣམ་འགྲེལ་མཛད་པའི་རིགས་པས་བསྒྲུབ་པ་དང༌། མདོ་མཛད་པའི་རིགས་པས་བསྒྲུབ་པའོ། ། དག་པོ་ལ་ལྔ་སྟེ། ཚུལ་གཉིས་གྲུབ་པས་རང་རིག་འགྲུབ་པར་བསྟན་པ་དང༌། དཀར་པོ་ལ་སོགས་པའི་གསལ་བ་དཔྱད་ནས་རང་རིག་ཏུ་བསྒྲུབ་པ་དང༌། བདེ་སོགས་ཉམས་སུ་མྱོང་བས་བློ་མངོན་སུམ་དུ་གྲུབ་པ་དང༌། བློ་མངོན་སུམ་མ་ཡིན་ན་ཧ་ཅང་ཐལ་བ་དང༌། བློ་ཤེས་པ་གཞན་གྱིས་རིག་པར་འདོད་པ་དགག་པའོ། ། དང་པོ་ལ་གཉིས་ལས་གྲུབ་པ་དངོས་ཀྱི་དོན་ནི། ཤེས་པ་དེ་ཡུལ་སྔོན་པོ་ལ་སོགས་པ་རང་གི་ངོ་བོར་གྱུར་པ་དང་འདྲ་བར་སྣང་བའི་སྒོ་ནས་ཚུལ་གཉིས་སུ་གྲུབ་པ་དེའི་ཚེ་བློ་དེ་མྱོང་བའམ་རང་རིག་པས་ཀྱང་གྲུབ་སྟེ་རྣམ་པ་དེ་བློ་ལས་གཞན་ཡིན་པ་ཁེགས་པའི་ཕྱིར་རོ། །གཉིས་པ་དེ་ལ་རྩོད་པ་སྤང་བ་ལ་བཞི་སྟེ། བློ་སྔ་མ་ཕྱི་མས་མྱོང་བ་མི་འཐད་པ་དང༌། མྱོང་བ་གཏན་མི་སྲིད་པར་ཐལ་བ་དང༌། བློ་གཞན་གྱིས་མྱོང་ན་ཧ་ཅང་ཐལ་བ་དང༌། རང་རིག་མེད་ན་དོན་མི་མྱོང་བར་ཐལ་བའོ། །དང་པོ་ནི། གལ་ཏེ་ཤེས་པ་སྔ་མ་ཚུལ་གཉིས་ཀྱི་རྣམ་པ་ཅན་དུ་སྐྱེས་པ་དེ་བློ་དེ་ཉིད་ཀྱིས་རིག་པ་མ་ཡིན་གྱི་དེའི་རྗེས་སུ་སྐྱེས་པའི་བློ་ཤེས་པ་སྔ་མའི་རྣམ་པ་ཅན་གཅིག་གིས་དེ་ལྟར་རིག་པ་ཡིན་ནོ་ཞེ་ན། ཤེས་པ་སྔ་མ་དེ་དངོས་ཅན་ཏེ་རྣམ་པ་ཅན་གྱི་བློ་ཕྱི་མ་ཡིས་ཤེས་པ་སྔ་མ་ཚུལ་གཉིས་སུ་སྐྱེས་པ་དེ་ཇི་ལྟར་མྱོང་བ་ཡིན་ཏེ་ཤེས་པ་ཕྱི་མ་སྐྱེས་པའི་ཚེ་ཤེས་པ་སྔ་མ་དེ་འགག་ནས་མེད་པའི་ཕྱིར་རོ།

།མ་འགགས་ཀྱང་དུས་མཉམ་གྱི་དངོས་པོ་ཐ་དད་ལ་འབྲེལ་པ་མེད་པས་མྱོང་བ་མི་འཐད་པ་ཡིན་ནོ། །གཉིས་པ་ནི། བློ་ཕྱི་མ་དེས་རང་གི་ངོ་བོ་ཉམས་སུ་མྱོང་བ་མེད་པའི་ཕྱིར་དང་མྱང་བྱའི་ཤེས་པ་སྔ་མ་ཡང་དེའི་ཚེ་མེད་པའི་ཕྱིར་དང་བློ་རྣམ་མེད་ཡིན་པས་ཡུལ་མྱོང་བའང་མི་སྲིད་པའི་ཕྱིར། དོན་ནམ་བློའི་ཉམས་སུ་མྱོང་བ་སྟེ་རྟོགས་པ་མ་ལུས་པ་ལྡོག་པར་འགྱུར་རོ། །དེ་ལྟར་ན་དེ་དག་ཤེས་པ་མ་ཡིན་པར་འགྱུར་ཏེ། སྤྱོད་འཇུག་གལ་ཏེ་ཤེས་མེད་ཤེས་ཡིན་ན། ཤིང་ཡང་ཤེས་པར་ཐལ་བར་འགྱུར། །ཞེས་པ་ལྟར་རོ། །གསུམ་པ་ནི། གལ་ཏེ་བློ་ཡང་བློ་གཞན་གྱིས་ཉམས་སུ་མྱོང་བར་འདོད་ན་སྔོན་པོ་ལ་སོགས་པ་དོན་དུ་སྣང་བ་དང་ལྡན་པའི་ཤེས་པ་གཞན་རིག་དེ་ནི་ཕྱི་རོལ་གཟུགས་ལ་སོགས་པ་ལ་མངོན་པར་ཕྱོགས་པར་སྣང་བ་བཞིན་དུ་རང་གི་བློ་ལ་འཛིན་པར་བྱེད་པའི་བློ་དེའང་རྟག་ཏུ་ཕྱི་རོལ་ཏུ་ཕྱོགས་པར་སྣང་བར་འགྱུར་ཏེ་མྱང་བར་བྱ་བ་གཞན་ཡིན་པའི་ཕྱིར་རོ། །འདོད་པར་མི་ནུས་ཏེ་རང་གི་བློ་རིག་པ་ནི་རྟག་ཏུ་ནང་ནས་མངོན་པར་ཕྱོགས་པར་སྣང་བའི་ཕྱིར་རོ། །གལ་ཏེ་མྱང་བྱ་མྱོང་བྱེད་གཞན་ཡིན་ཡང་བདག་རྒྱུད་ཀྱི་བློ་ལ་དམིགས་པའི་ཕྱིར་ནང་དུ་ཁ་བལྟས་ནས་འཇུག་གོ་ཞེ་ན། འོ་ན་བདག་གི་བློ་སྔ་མ་ལ་དམིགས་པའི་དྲན་པ་ཡང་ནང་དུ་ཁ་བལྟས་ནས་འཇུག་པར་འགྱུར་རོ། །འདོད་པར་མི་ནུས་ཏེ་དེ་ནི་འདས་པ་ལ་དམིགས་པའི་ཕྱིར་རོ། །བཞི་པ་ལ་གཉིས་ལས། དང་པོ་ཐལ་བ་དགོད་པ་ནི། ཤེས་པ་ལ་རང་རིག་མེད་ན་ཡུལ་སྔོན་པོ་ལ་སོགས་པ་གང་གི་བདག་ཉིད་དུ་གྱུར་པའི་རྣམ་པ་བློ་ལ་སྣང་བ་གང་ཡིན་པ་དེ་རྣམ་ལྡན་གྱི་བློ་དེས་མྱོང་བ་མིན་པར་འགྱུར་ཏེ། མེ་ལོང་ལ་གཟུགས་བརྙན་སྣང་བ་བཞིན་ནོ། །གཉིས་པ་དེའི་ལན་དགག་པ་ལ་གསུམ་སྟེ། དོན་དང་འདྲ་བ་ཙམ་རྒྱུ་མཚན་དུ་མི་འཐད་པ་དང༌། འདྲ་བ་ཁྱད་པར་ཅན་རྒྱུ་མཚན་དུ་མི་འཐད་པ་དང༌། འདྲ་བ་དགག་པ་རྒྱས་པར་བཤད་པའོ། །དང་པོ་ནི།

གལ་ཏེ་རང་རིག་མེད་ཀྱང་གཞན་རིག་པའི་བློ་ཡིན་པ་མི་འགལ་ཏེ་བློ་དེ་ནི་དོན་དེ་དང་འདྲ་བར་སྐྱེས་པ་ལས་མ་གཏོགས་པའི་དོན་གཞན་མྱོང་བར་འཇོག་པའི་རྒྱུ་མཚན་གཞན་ཅི་ཞིག་ཡོད། དེས་ན་རང་རིག་མེད་ཀྱང་སྔོན་པོ་སྔོན་མིན་དུ་མི་འགྱུར་བ་ལྟར་རང་རིག་མེད་པས་གཞན་རིག་བློ་མ་ཡིན་པར་མི་འགྱུར་ཏེ། དེས་དོན་མྱོང་བའི་རྒྱུ་མཚན་དོན་དང་འདྲ་བ་ཡོད་པའི་ཕྱིར་རོ། ། ཞེས་གྲངས་ཅན་འདོད་དོ། ། དེ་ལྟར་ན་སྔོ་འཛིན་ཀྱང་སྔོན་པོ་དང་འདྲ་ལ་སྔོན་པོ་འདི་སྔོ་འཛིན་དང་འདྲ་བས་འདྲ་བ་དེ་དག་ཐམས་ཅད་ཕན་ཚུན་དུ་སྔོ་འཛིན་གྱིས་སྔོན་པོ་མྱོང་བ་ལྟར་སྔོན་པོས་ཀྱང་སྔོ་འཛིན་མྱོང་བར་འགྱུར་རོ། ། གཉིས་ཀ་ལ་རང་རིག་མེད་པར་ནི་མཚུངས་སོ། ། དེ་བཞིན་དུ་བུམ་པ་ལ་སོགས་པ་འདྲ་བ་ཐམས་ཅད་ཀྱང་ཕན་ཚུན་གཅིག་གིས་གཅིག་མྱོང་བར་འགྱུར་རོ། ། གལ་ཏེ་དོན་གྱི་རྣམ་པ་ཅན་གྱི་འདྲ་བ་མྱོང་བའི་མཚན་ཉིད་ཡིན་ན་མེ་ལོང་ལ་སོགས་པའང་དོན་གྱི་མྱོང་བྱེད་དུ་འགྱུར་རོ།

 ། རྒོལ་བ་འདི་མདོ་སྡཻ་བ་མ་ཡིན་ཏེ་རང་རིག་མི་འདོད་པའི་ཕྱིར་རོ། ། བྱེ་བྲག་ཏུ་སྨྲ་བ་ཡང་མ་ཡིན་ཏེ་བློ་རྣམ་མེད་དུ་འདོད་པས་འདྲ་བ་ཁས་མི་ལེན་བའི་ཕྱིར་རོ། ། དེས་ན་གྲངས་ཅན་བློ་བེམ་པོ་ལ་རྣམ་པ་ཤར་བ་ཙམ་མྱོང་བར་འདོད་བ་དེ་འགོག་བ་ཡིན་ནོ། ། གཉིས་པ་ལ་བཞི་སྟེ། མྱོང་བ་ཁྱད་བར་ཅན་རང་རིག་ཏུ་བསྟན་པ་དང༌། འདྲ་བ་དེ་དོན་རིག་གི་ཐ་སྙད་ཀྱི་རྒྱུར་བསྟན་པ་དང༌། དོན་འདོགས་པ་ལ་དེ་མེད་ན་དོན་རིག་མི་སྲིད་བ་དང༌། དེ་དོན་རིག་ཏུ་མི་འཐད་པའི་རྩོད་པ་སྤང་བའོ། ། དང་པོ་ནི་འདྲ་བ་ཙམ་དོན་རིག་པའི་རྒྱུ་མཚན་དེ་བྱས་ན་ཧ་ཅང་ཐལ་ལ། ། རིག་པ་ཡོད་ཙམ་དོན་རིག་ཏུ་བྱས་ནའང་རང་རིག་མི་སྲིད་པར་ཐལ་བའི་སྐྱོན་ཡོད་པས་བློའི་ངོ་བོར་གྱུར་པའི་འདྲ་བ་ནི་དོན་དེ་མྱོང་བའི་རྒྱུ་མཚན་ཡིན་ནོ་ཞེ་ན། དེ་ནི་འདྲ་ལས་མྱོང་མ་ཡིན་ཞེས་པ་བློའི་འདྲ་བ་མྱོང་བའི་རྒྱུ་མཚན་དུ་མི་འཐད་དེ་བློ་དང་མྱོང་བ་དང་ཆེན་པོ་ཞེས་པ་མིང་གི་རྣམ་གྲངས་ཡིན་ལ། དེ་ལྟ་བུའི་འདྲ་བས་མྱོང་ན་འདྲ་བ་ཐམས་ཅད་ཕན་ཚུན་མྱོང་བར་ཐལ་བའི་ཕྱིར་རོ། ། ཡང་ན་ད་ནི་འདྲ་བ་ཙམ་གྱིས་མྱོང་བའི་ཐ་སྙད་དུ་འཇོག་ནུས་བ་མིན་བར་འགྱུར་ཏེ། བློ་དེའི་བདག་ཉིད་དུ་གྱུར་བའི་མྱོང་བའམ་འདྲ་བ་དེ་རང་རིག་པའི་བདག་ཉིད་ཡིན་པའི་ཕྱིར་རོ། ། རང་རིག་པ་ནི་དེ་ནི་འདྲ་བའི་རྒྱུ་ཅན་ནམ་འབྲས་བུ་མ་ཡིན་ཏེ་བློ་དེ་རིག་བྱེད་གཞན་ལ་མ་ལྟོས་ཙམ་གྱིས་ཆ་ནས་རང་རིག་ཏུ་བཞག་བའི་ཕྱིར་རོ། ། གཉིས་པ་ནི་རང་རིག་འདྲ་བ་ལ་མི་ལྟོས་ན་འདྲ་བ་བརྗོད་པས་ཅི་ཞིག་བྱ་ཞེ་ན༑ འདིར་བྱ་བ་ཞེས་པ་ནི་སྔོན་པོ་ལ་སོགས་པ་རྟོགས་པའི་ཐ་སྙད་དོ། ། ལས་ནི་སྔོན་པོ་ལ་སོགས་པ་ཤེས་བའི་ཡུལ་ལོ། ། བློ་དེས་དོན་དེ་རྟོགས་བའི་རྣམ་པ་བཞག་པའི་རྒྱུ་མཚན་ནི་བློ་དེ་དོན་དང་འདྲ་བར་སྐྱེས་པའོ། ། དེས་ན་ཤེས་པ་དོན་དང་འདྲ་བ་འདི་ནི་འཇིག་རྟེན་ཕྱི་རོལ་གྱི་དོན་འདོད་བའི་དུས་ན་རྒྱུ་སྟེ་བློའི་དོན་རྟོགས་པའི་རྒྱུ་མཚན་དུ་འགྱུར་བ་ཡིན་ཏེ།

ཤེས་པ་དོན་དང་འདྲ་བ་མེད་ན་དོན་རྟོགས་པ་མེད་བའི་ཕྱིར་རོ། ། གསུམ་པ་ནི་འོ་ན་བློ་དེས་ཤེས་བའི་ཕྱི་རོལ་གྱི་དོན་རིག་བར་མི་འགྱུར་རོ་ཞེ་ན༑ མི་འགལ་ཏེ་ཤེས་པ་རང་གི་ངོ་བོར་གྱུར་པའི་སྔཽ་སོགས་ཀྱི་རང་བཞིན་དེ་ཉམས་སུ་མྱོང་བ་ལ་ཐོག་མ་མེད་པ་ནས་འཁྲུལ་བའི་བག་ཆགས་ཀྱིས་ཕྱི་རོལ་གྱི་སྡོན་པོ་ལ་སོགས་པ་མྱོང་བར་སྒྲོ་འདོགས་པ་ལས་འཇིག་རྟེན་ན་སྔོན་པོ་ལ་སོགས་བའི་ཡུལ་མྱོང་བར་གྲགས་པ་ཡིན་གྱི་ཤེས་པ་ལས་གཞན་གྱི་བདག་ཉིད་ཀྱི་སྔོ་སོགས་མྱོང་བ་ལས་དེར་འཇོག་པ་ནི་མིན་ནོ། ། འདི་ལྟར་ཕྱི་རོལ་གྱི་དོན་ནི་ཚད་མ་གང་གིས་ཀྱང་རིག་པ་མེད་དེ་མངོན་སུམ་ནི་རང་གི་བདག་ཉིད་དུ་གྱུར་པའི་སྔོན་པོ་རིག་པ་ཡིན་གྱི་དེ་ལས་གཞན་དུ་གྱུར་པའི་སྔོན་པོ་རིག་པ་མེད་པའི་ཕྱིར་རོ། ། གལ་ཏེ་རིག་ན་དེ་ལ་རང་གི་ངོ་བོའི་སྔོན་པོ་དང་ཕྱི་རོལ་གྱི་སྔོན་པོ་གཉིས་སྣང་བར་འགྱུར་རོ། ། མངོན་སུམ་ལྐོག་གྱུར་ལ་མི་འཇུག་པའི་ཡང་ཕྱིར་རོ། ། རྗེས་དཔག་གིས་ཀྱང་མ་ཡིན་ཏེ། སྒྲུབ་པ་ལ་རྟགས་མེད་པའི་ཕྱིར་རོ། ། དོན་དང་འདྲ་བའི་ཤེས་པ་རྟགས་སུ་འགོད་པ་ནི་མི་རིགས་ཏེ་དོན་དང་འབྲེལ་བ་མ་གྲུབ་པའི་ཕྱིར་རོ། ། འདི་ལྟར་འབྲེལ་བ་རྗེས་དཔག་གིས་སྒྲུབ་ན་ཐུག་མེད་དུ་འགྱུར་བས་མི་འགྲུབ་ལ་མངོན་སུམ་གྱིས་ཀྱང་མི་འགྲུབ་སྟེ་འབྲེལ་ཡུལ་དོན་ ོག་གྱུར་ཡིན་པའི་ཕྱིར་རོ། ། དེའི་ཕྱིར་ཤེས་པ་དོན་དང་འདྲ་བར་རིགས་པ་ལས་དོན་རིག་པར་འཇོག་པ་ཡིན་གྱི་དོན་དམ་པར་ན་རང་རིག་པ་ཁོ་ན་ཡིན་ནོ། ། བཞི་བ་ནི་གལ་ཏེ་བློ་ལ་སྔོན་པོ་ལ་སོགས་བར་སྣང་བ་དེ་ཕྱི་རོལ་གྱི་སྔོན་པོ་མ་ཡིན་པར་བློ་ཉིད་སྔོ་སོགས་ཀྱི་དངོས་པོ་དང་འདྲ་བར་སྐྱེས་པ་རིག་པ་ཡིན་ན། ཤེས་པ་ལས་ཕྱི་རོལ་ཏུ་གྱུར་བའི་དོན་སྔོན་པོ་ལ་སོགས་པ་ལ་འཇུག་པའི་སྒྲུབ་བྱེད་ཚད་མ་གང་ཡིན་ཚད་མ་མེད་ནའང་ཕྱི་རོལ་གྱི་དོན་ཡོད་དོ། ། ཞེས་པའི་ཐ་སྙད་མི་སྲིད་པར་འགྱུར་རོ།

། འདོད་པས་མི་ནུས་ཏེ་བློ་དེའི་དོན་དང་འདྲ་བར་ཁས་ལེན་པའི་ཕྱིར་རོ་ཞེ་ན། གལ་ཏེ་བློ་ནི་སྔོ་སོགས་ཀྱི་དངོས་པོ་དང་འདྲ་བར་སྐྱེས་པ་དེ་རིག་པ་ལ་དོན་རིག་པར་འཇོག་པ་མིན་ན་ཤེས་པ་དེ་ནི་ཇི་ལྟར་དོན་མྱོང་བར་འཇོག་པ་ཡིན་ཏེ། དེར་འཇོག་པའི་རྒྱུ་མཚན་གཞན་མེད་པའི་ཕྱིར་རོ། ། གསུམ་པ་འདྲ་བ་དགག་པ་རྒྱས་པར་བཤད་པ་ནི། གལ་ཏེ་ཤེས་པས་དོན་རིག་པའི་རྒྱུ་མཚན་ནི་རང་རིག་པ་ཙམ་མ་ཡིན་ཏེ་ཐམས་ཅད་ཀྱི་ཚེ་དོན་རིག་པར་ཐལ་བའི་ཕྱིར་རོ། ། དེས་ན་རང་རིག་དེ་ནི་དོན་དང་འདྲ་བར་སྐྱེས་པའི་ཚེ་དོན་རིག་པར་འཇོག་པ་ཡིན་པས་འདྲ་བ་ཉིད་མྱོང་བའི་རྒྱུ་མཚན་ཡིན་ནོ་ཞེ་ན། འདི་དགག་པ་ལ་གསུམ་སྟེ། འདྲ་བ་སྲིད་ཀྱང་མི་འཐད་པ་དང༌། བརྟགས་ན་འདྲ་བ་ཉིད་མི་སྲིད་པ་དང༌། དེའི་ལན་དགག་པའོ། ། དང་པོ་ནི་གང་གི་ཚེ་ཤེས་པ་འདིས་སེར་པོ་ལ་སོགས་པ་ཉམས་སུ་མྱོང་བའི་བདག་ཉིད་ནི་དོན་དང་འདྲ་བའི་རྒྱུ་མཚན་ཅན་མ་ཡིན་པའི་ཕྱིར་ཤེས་པ་འདི་སེར་པོ་ལ་སོགས་པ་མྱོང་བ་དེ་ཤེས་པ་རང་ཉིད་དེ་ལྟར་གྲུབ་པའམ་སྐྱེས་པ་ཡིན་ནོ། ། དེས་ན་ཕྱི་རོལ་དོན་གྱིས་ཤེས་པ་དེ་ལ་ཅི་ཞིག་ཉེ་བར་བསྒྲུབ། གལ་ཏེ་མྱོང་བ་འདྲ་བའི་རྒྱུ་མཚན་ཅན་ཡིན་ན་རང་རིག་ལྡོག་པར་ཐལ་པའི་ཕྱིར་རོ། ། གཞན་ཡང་གྲངས་ཅན་ལ་དོན་རིག་པ་ཞེས་པ་ཐ་སྙད་ཙམ་ཡིན་ཏེ་ཤེས་རིག་གི་སྐྱེས་བུ་ལ་དོན་རྟོགས་པའི་རྒྱུ་མཚན་འདྲ་བ་མི་འདོད་པའི་ཕྱིར་རོ། ། གཉིས་པ་ནི་དོན་དང་ཤེས་པ་གཉིས་བདག་ཉིད་ཀུན་གྱིས་འདྲ་ན་ཤེས་པ་ཉིད་མ་ཡིན་པར་འགྱུར་ཏེ་བེམ་པོ་དང་ཐ་དད་མེད་པའི་ཕྱིར་རོ། ། བེམ་པོའང་ཤེས་པ་ཉིད་དུ་འགྱུར་ཏེ་དེ་དང་ཐ་དད་མེད་པའི་ཕྱིར་རོ། ། ཤེས་པ་དང་ཤེས་པ་མ་ཡིན་པའི་ཁྱད་པར་ཡོད་ན་བདག་ཉིད་ཀུན་གྱིས་མཚུངས་པར་འགལ་ལོ། ། གལ་ཏེ་དོན་དང་ཆ་ཤས་འགའ་ཞིག་གི་མཚུངས་པས་དོན་མྱོང་བ་ཡིན་ན་ཤེས་བྱ་དང་དངོས་པོ་ལ་སོགས་པའི་ཆ་འགའ་ཞིག་གིས་མི་འདྲ་བའི་ཤེས་བྱ་མི་སྲིད་བས་ཐམས་ཅད་ཐམས་ཅད་ཀྱིས་མྱོང་བར་འགྱུར་རོ།

། མདོར་ན་དྲི་འཛིན་གྱིས་ཀྱང་སྔོན་པོ་ལ་སོགས་པ་ཐམས་ཅད་མྱོང་བར་འགྱུར་ལ་དོན་རྣམས་ཀྱང་ཕན་ཚུན་གཅིག་གིས་གཅིག་མྱོང་བར་འགྱུར་རོ་ཞེས་པའི་དོན་དོ། ། གལ་ཏེ་ཡུལ་དང་ཡུལ་ཅན་གཉིས་ཆ་གཞན་ཐམས་ཅད་ནི་འདྲ་ལ་རིག་པ་དང་རིག་པ་མ་ཡིན་པའི་ཆ་ཙམ་གྱིས་མི་འདྲ་བའི་རིག་བྱེད་དེ་ཡུལ་རིག་པ་ཡིན་ནོ་ཞེ་ན། ། འོ་ན་སྔོ་འཛིན་གཅིག་གིས་འཇིག་རྟེན་གྱི་ཁམས་ཀྱིས་སྔོན་པོ་ཐམས་ཅད་རིག་པར་འགྱུར་རོ། ། གལ་ཏེ་ཐམས་ཅད་མི་རིགས་ཏེ་སྔོན་པོ་འགའ་ཞིག་ལ་སྔོ་འཛིན་དེ་མ་སྐྱེས་པའི་ཕྱིར་རོ། ། དེས་ན་གང་ལས་སྐྱེས་པའི་སྔོན་པོ་དེ་དེས་རིག་པ་ཡིན་ནོ་ཞེ་ན། སྐྱེས་ལ་འདྲ་བ་རྒྱུ་མཚན་ཡིན་འོག་ཏུ་དགག་པར་བྱའོ། ། གསུམ་པ་ལ་གཉིས་ཏེ། སྐྱེས་པ་དང་འདྲ་བ་གཉིས་མྱོང་བའི་རྒྱུ་མཚན་དུ་འདོད་པ་དགག་པ་དང༌། ། ངེས་ཤེས་དང་གསུམ་ཚོགས་པ་མྱོང་བའི་རྒྱུ་མཚན་དུ་འདོད་པ་དགག་པའོ། ། དང་པོ་ནི་ཇི་ལྟར་ཕྱིར་རོལ་གྱི་སྔོ་སོགས་ཀྱི་ངོ་བོ་དང་འདྲ་བར་སྐྱེས་པའི་ཕྱིར་དོན་སྔོ་སོགས་ཉམས་སུ་མྱོང་བར་འདོད་ན་འོ་ན་དེ་བཞིན་དུ་སྔོ་འཛིན་གྱི་ཤེས་པ་ཕྱི་མ་དེ་ཉམས་སུ་མྱོང་བ་སྟེ་མཚུངས་པ་དེ་མ་ཐག་པའི་རྐྱེན་སྔོ་འཛིན་སྔ་མའི་ངོ་བོ་དང་འདྲ་བར་སྐྱེས་པའི་ཕྱིར་དེ་མ་ཐག་རྐྱེན་དུ་གྱུར་བའི་སྔོ་འཛིན་ཕྱི་མ་དེས་ཉམས་སུ་མྱོང་བར་འགྱུར་རོ། ། གལ་ཏེ་སྔོ་སོགས་ཀྱི་རྣམ་པ་ནི་ཕྱིར་རོལ་དོན་གྱིས་གཏད་པའི་ཕྱིར་དོན་སྔོན་པོ་ལ་སོགས་པ་ཉམས་སུ་མྱོང་ལ་ཤེས་པ་ནི་དེ་ལྟ་མ་ཡིན་པའི་ཕྱིར་ཤེས་པ་ཕྱི་མས་སྔ་མ་མ་རྟོགས་པ་ཡིན་ནོ་ཞེ་ན། འོ་ན་སྐྲ་ཤད་ལ་སོགས་པའང་ཉམས་སུ་མི་མྱོང་བར་འགྱུར་ཏེ་དེས་དེ་ལ་རྣམ་པ་གཏད་པ་མེད་པའི་ཕྱིར་རོ། ། གཉིས་པ་ནི་ཤེས་པ་ཕྱི་མ་དེ་ལ་སྔ་མ་མྱོང་བའི་རྒྱུ་མཚན་སྐྱེས་པ་ལ་འདྲ་བ་ཡོད་ཀྱང་ཉམས་སུ་མྱོང་པའི་ཤེས་པ་སྔ་མ་དང་ཉམས་སུ་མྱོང་ངོ་སྙམས་པའི་ངེས་ཤེས་བསྐྱེད་པ་མིན་པ་དེའི་ཕྱིར་ཤེས་པ་ཕྱི་མ་དེ་སྔ་ཉམས་སུ་མྱོང་བར་ཐལ་ཅེས་པའི་ཉེས་པ་མེད་དོ།

། འོ་ན་ཇི་ལྟ་བུའི་ངེས་པ་མེད་ཅེ་ན། དོན་བཞིན་དུ་ཞེས་པ་སྔོ་འཛིན་གྱིས་དོན་སྔོན་པོ་མྱོང་ངོ་སྙམ་པའི་ངེས་ཤེས་སྐྱེད་པ་ལྟ་བུ་འདི་ལ་མེད་ཞེས་བའི་དོན་ཏོ། ། དོན་ནི་འདི་ཡིན་ཏེ་སྔོ་འཛིན་གྱིས་ཕྱི་རོལ་གྱི་སྔོན་པོ་རྟོགས་པའི་རྒྱུ་མཚན་ནི་ཤེས་པ་དེ་སྔོན་པོ་ལས་སྐྱེས་པ་དང༌། སྔོན་པོ་དང་འདྲ་བ་དང་སྔོན་པོ་ངེས་པའི་ཕྱིར་ཞེས་པ་གསུམ་ཚང་བ་ཡིན་ལ། ཤེས་པ་ཕྱི་མས་དེ་མ་ཐག་པའི་རྐྱེན་སྔ་མ་རྟོགས་པ་ལས་སྐྱེས་པ་དང་འདྲ་བ་གཉིས་ཡོད་ཀྱང་སྔ་མ་ངེས་པ་མེད་པས་ཤེས་པ་ཕྱི་མས་སྔ་མི་རྟོགས་པ་ཡིན་ནོ་ཞེས་པའི་རྩོད་པའོ། ། དེ་འགོག་པ་ནི་དོན་སྔོན་པོ་ལ་སོགས་པ་ལ་འང་ངེས་པའི་ཤེས་པ་དེ་ནི་རྟག་ཏུ་མེད་དེ་ཡིད་གཞན་དུ་ཡེངས་བའི་ཚེ་དོན་མྱོང་ཡང་ངེས་པ་མི་སྐྱེ་བ་མཐོང་བའི་ཕྱིར་རོ། ། དེས་ན་ངེས་པ་ནི་དོན་གྱི་འབྲས་བུ་མ་ཡིན་གྱི་སྣང་བ་ལ་དོན་དུ་ཞེན་པ་གོམས་པ་ལས་ཡིན་ཏེ་རྨི་ལམ་གྱི་སྣང་བ་ལ་དོན་དུ་ཞེན་པ་བཞིན་ནོ། ། གལ་ཏེ་དོན་ལ་ངེས་པ་ཡོད་པ་ཉིད་ཀྱི་རྒྱུ་མཚན་ཡོད་དེ་དེ་ན་ལས་སྐྱེས་ཤིང་འདྲ་བའི་ཕྱིར་རོ་ཞེ་ན། དང་པོ་ལ་གཉིས་ལས་གྲུབ་པ་དངོས་ཀྱི་དོན་ནི་ཤེས་པ་དེ་ཡུལ་སྔོན་པོ་ལ་སོགས་པ་རང་གི་ངོ་བོར་གྱུར་པ་དང་འདྲ་བར་སྣང་བའི་སྒོ་ནས་ཚུལ་གཉིས་སུ་གྲུབ་པ་དེའི་ཚེ་བློ་དེ་མྱོང་བའམ་རང་རིག་པས་ཡང་གྲུབ་སྟེ་རྣམ་པ་དེ་བློ་ལས་གཞན་ཡིན་པ་ཁེགས་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་པ་ལ་བཞི་སྟེ། བློ་སྔ་མ་ཕྱི་མས་མྱོང་བ་མི་འཐད་པ་དང༌། མྱོང་བ་གཏན་མི་སྲིད་པར་ཐལ་བ་དང༌། བློ་གཞན་གྱིས་མྱོང་ན་ཧ་ཅང་ཐལ་བ་དང༌། རང་རིག་མེད་ན་དོན་མི་མྱོང་བར་ཐལ་བའོ། དང་པོ་ནི་གལ་ཏེ་ཤེས་པ་སྔ་མ་ཚུལ་གཉིས་ཀྱི་རྣམ་པ་ཅན་དུ་སྐྱེས་པ་དེ་བློ་དེ་ཉིད་ཀྱིས་རིག་པ་མ་ཡིན་གྱི་དེའི་རྗེས་སུ་སྐྱེས་པའི་བློ་ཤེས་པ་སྔ་མའི་རྣམ་པ་ཅན་གཅིག་གིས་དེ་ལྟར་རིག་པ་ཡིན་ནོ་ཞེ་ན། ཤེས་པ་སྔ་མ་དེའི་དངོས་ཅན་ཏེ་རྣམ་པ་ཅན་གྱི་བློ་ཕྱི་མ་ཡིས་ཤེས་པ་སྔ་མ་ཚུལ་གཉིས་སུ་སྐྱེས་པ་དེ་ཇི་ལྟར་མྱོང་བ་ཡིན་ཏེ་ཤེས་པ་ཕྱི་མ་སྐྱེས་པའི་ཚེ་ཤེས་པ་སྔ་མ་དེ་འགགས་ནས་མེད་པའི་ཕྱིར་རོ།

། མ་འགགས་ཀྱང་དུས་མཉམ་གྱི་དངོས་པོ་ཐ་དད་ལ་འབྲེལ་བ་མེད་པས་མྱོང་བ་མི་འཐད་པ་ཡིན་ནོ། ། གཉིས་པ་ནི་བློ་ཕྱི་མ་དེས་རང་གི་ངོ་བོ་ཉམས་སུ་མྱོང་བ་མེད་པའི་ཕྱིར་དང་མྱོང་བྱའི་ཤེས་པ་སྔ་མ་ཡང་དེའི་ཚེ་མེད་བའི་ཕྱིར་དང་བློ་རྣམ་མེད་ཡིན་པས་ཡུལ་མྱོང་བའང་མི་སྲིད་པའི་ཕྱིར། དོན་ནམ་བློའི་ཉམས་སུ་མྱོང་བ་སྟེ་རྟོགས་པ་མ་ལུས་པ་ལྡོག་པར་འགྱུར་རོ། ། དེ་ལྟར་ན་དེ་དག་ཤེས་པ་མ་ཡིན་པར་འགྱུར་ཏེ། ། སྤྱོད་འཇུག་གལ་ཏེ་ཤེས་མེད་ཤེས་ཡིན་ན། ཤིང་ཡང་ཤེས་བར་ཐལ་བར་འགྱུར། ། ཞེས་པ་ལྟར་རོ། ། གསུམ་པ་ནི། གལ་ཏེ་བློ་ཡང་གཞན་གྱིས་ཉམས་སུ་མྱོང་བར་འདོད་ན་སྔོན་པོ་ལ་སོགས་པ་དོན་དུ་སྣང་བ་དང་ལྡན་པའི་ཤེས་པ་གཞན་རིག་དེ་ནི་ཕྱི་རོལ་གཟུགས་ལ་སོགས་པ་ལ་མངོན་པར་ཕྱོགས་པར་སྣང་བ་བཞིན་དུ་རང་གི་བློ་ལ་འཛིན་པར་བྱེད་པའི་བློ་དེའང་རྟག་ཏུ་ཕྱི་རོལ་ཏུ་ཕྱོགས་པར་སྣང་བར་འགྱུར་ཏེ་མྱོང་བར་བྱ་བ་གཞན་ཡིན་པའི་ཕྱིར་རོ། ། འདོད་པར་མི་ནུས་ཏེ་རང་གི་བློ་རིག་པ་ནི་རྟག་ཏུ་ནང་ལ་མངོན་པར་ཕྱོགས་པར་སྣང་བའི་ཕྱིར་རོ། ། གལ་ཏེ་མྱོང་བྱ་མྱོང་བྱེད་གཞན་ཡིན་ཡང་བདག་རྒྱུད་ཀྱི་བློ་ལ་དམིགས་པའི་ཕྱིར་ནང་དུ་ཁ་ལྟས་ནས་འཇུག་གོ་ཞེ་ན། འོ་ན་བདག་གི་བློ་སྔ་མ་ལ་དམིགས་པའི་དྲན་པ་ཡང་ནང་དུ་ཁ་བལྟས་ནས་འཇུག་བར་འགྱུར་རོ། ། འདོད་པར་མི་ནུས་ཏེ་དེ་ནི་འདས་པ་ལ་དམིགས་པའི་ཕྱིར་རོ། ། བཞི་པ་ལ་གཉིས་ལས་དང་པོ་ཐལ་བ་དགོད་པ་ནི། ཤེས་པ་ལ་རང་རིག་མེད་ན་ཡུལ་སྔོན་པོ་ལ་སོགས་པ་གང་གི་བདག་ཉིད་དུ་གྱུར་པའི་རྣམ་པ་བློ་ལ་སྣང་བ་གང་ཡིན་པ་དེ་རྣམ་ལྡན་གྱི་བློ་དེས་མྱོང་བ་མིན་བར་འགྱུར་ཏེ། མེ་ལོང་ལ་གཟུགས་བརྙན་སྣང་བ་བཞིན་ནོ། ། གཉིས་པ་དེའི་ལན་དགག་པ་ལ་གསུམ་སྟེ། དོན་དང་འདྲ་བ་ཙམ་རྒྱུ་མཚན་དུ་མི་འཐད་པ་དང༌། འདྲ་བ་ཁྱད་པར་ཅན་རྒྱུ་མཚན་དུ་མི་འཐད་པ་དང༌། འདྲ་བ་དགག་པ་རྒྱས་པར་བཤད་པའོ། ། དང་པོ་ནི་གལ་ཏེ་རང་རིག་མེད་ཀྱང་གཞན་རིག་པའི་བློ་ཡིན་པ་མི་འགལ་ཏེ་བློ་ནི་དོན་དང་འདྲ་བར་སྐྱེས་པ་ལས་མ་གཏོགས་པའི་དོན་གཞན་མྱོང་བར་འཇོགའོ་ན་མྱོང་བ་སྔ་མ་ལའང་ངེས་པ་མེད་པ་ཅིའི་ཕྱིར་ཞེས་པ་དེ་ལའང་ངེས་པ་ཡོད་པར་འགྱུར་ཏེ་སྐྱེས་ལ་འདྲ་བའི་ཕྱིར་རོ།

། གལ་ཏེ་འགའ་ཞིག་གི་ཚེ་དོན་ལ་ངེས་པ་མེད་པ་རྐྱེན་མ་ཚང་བ་ལས་ཡིན་ན་འདི་ལའང་མཚུངས་སོ། ། གཞན་ཡང་བློ་དང་དོན་ལ་འབྲེལ་བ་མ་གྲུབ་པས་དེ་ལ་བརྟེན་པའི་ངེས་པའང་མི་འགྱུར་པ་ཡིན་ནོ། ། འོ་ན་འཇིག་རྟེན་ན་ངས་སྔོན་པོ་མྱོང་ངོ་ཞེས་པ་མཐོང་ལ་ཤེས་པ་སྔ་མས་མྱོང་ངོ་ཅེས་པ་ནི་ནམ་ཡང་མ་མཐོང་བ་ཇི་ལྟར་ཡིན་ཞེ་ན། སྣང་བ་ལ་དོན་དུ་ཞེན་པ་ནི་ཐོག་མ་མེད་པ་ནས་གོམས་ལ་དེ་ལ་ཤེས་པ་སྔ་མའི་རང་བཞིན་དུ་ཞེན་པ་མེད་པ་ནི་དེར་འཛིན་པའི་བག་ཆགས་མེད་པ་ལས་ཡིན་ནོ། ། གཉིས་པ་དཀར་པོ་ལ་སོགས་པའི་གསལ་བ་དཔྱད་ནས་རང་རིག་ཏུ་སྒྲུབ་པ་ལ་གཉིས་ཏེ། ། གསལ་བ་དེ་གང་ཡིན་བརྟག་པ་དང༌། བརྟགས་ལ་དགག་པའོ། ། དང་པོ་ནི་རང་རིག་ཏུ་བསྒྲུབ་པའི་རིགས་པ་གཞན་ཡང་དཀར་པོ་དང་སྔོན་པོ་ལ་སོགས་པ་མཐོང་བ་ནི་འཇིག་རྟེན་ན་གྲུབ་པ་ཡིན་ནོ། ། དེ་དག་མཐོང་བའི་རྒྱུ་མཚན་དོན་ཡོད་པ་ཙམ་གྱིས་ཡིན་ནམ་འོན་ཏེ་རྒྱུ་མཚན་གཞན་གཅིག་ཡོད་བརྟག་གྲང༌། ། དང་པོ་ལྟར་ན་ཐམས་ཅད་ཀྱིས་ཐམས་ཅད་མཐོང་བར་འགྱུར་ཏེ་དོན་ཡོད་པ་ཙམ་གྱིས་མཐོང་བའི་ཕྱིར་རོ། ། གཉིས་པ་ལྟར་ན་རྒྱུ་མཚན་དེ་དག་གང་ཡིན་དཀར་སོགས་མངོན་བར་གསལ་བའི་རང་བཞིན་གྱི་རིག་པ་གསལ་བར་སྐྱེས་པ་འདི་ཡིན་ནོ་ཞེ་ན། འོ་ན་དོན་མཐོངབའི་རྒྱུ་མཚན་གསལ་བ་དེ་ཅི། ། ཡུལ་དཀར་པོ་ལ་སོགས་པ་མངོན་པར་གསལ་བར་བྱེད་པའི་ཤེས་པ་ལས་གཞན་དུ་གྱུར་པའི་དངོས་པོ་གཅིག་ཡིན་ནམ་ཤེས་པ་དེའི་བདག་ཉིད་དུ་གྱུར་པའི་དངོས་པོ་གཅིག་ཡིན་བརྟག་གྲང༌། གཉིས་པ་ལ་གཉིས་ཏེ། གསལ་བྱེད་ལས་གཞན་དུ་འདོད་པ་དགག་པ་དང༌། གསལ་བྱེད་རང་གི་དངོས་པོ་འདོད་པ་དགག་པའོ། ། དང་པོ་ལ་གཉིས་ཏེ། ཡུལ་མི་གསལ་བར་ཐལ་བ་དང༌། ཡུལ་དེ་ཤེས་པའི་ཁྱད་པར་ཅན་དུ་མི་འཛིན་པར་ཐལ་བའོ། ། དང་པོ་ལ་གཉིས་ཏེ། ། ཐལ་བ་དགོད་པ་དང༌། དེའི་ལན་དགག་པའོ། ། དང་པོ་ལ་གཉིས་ལས་དང་པོ་ཐལ་བ་མདོར་བསྟན་པ་ནི། དཀར་པོ་ལ་སོགས་མཐོང་བའི་རྒྱུ་མཚན་ཡུལ་དེ་དག་གསལ་བར་སྣང་བ་འདི་གསལ་བྱེད་ཤེས་པ་ལས་གཞན་གྱི་དངོས་པོ་ཡིན་ན་ཡུལ་གསལ་བར་བྱེད་པའི་ཤེས་པ་ནི་གསལ་བ་མིན་པར་འགྱུར་རོ།

། འདོད་ན་དཀར་པོ་འཛིན་པའི་ཤེས་པ་དེས་ཇི་ལྟར་དཀར་པོ་གསལ་བར་འགྱུར་ཏེ་རང་ཉིད་གསལ་བྱེད་དུ་མ་གྲུབ་པའི་ཕྱིར་མུན་པ་བཞིན་ནོ། ། འོ་ན་བུམ་པ་ལ་སོགས་པ་གསལ་བ་མི་སྲིད་པར་འགྱུར་ཏེ་རང་ཉིད་གསལ་བྱེད་དུ་མ་གྲུབ་པའི་ཕྱིར་རོ། ། འདོད་པར་མི་ནུས་ཏེ་སྒྲོན་མ་དང་ཉེ་བའི་ཚེ་བུམ་སོགས་ཀྱང་གསལ་བར་མཐོང་ངོ་ཞེ་ན། མི་འདྲ་སྟེ་སྒྲོན་མ་ལས་གཞན་གསལ་བར་བྱེད་པའི་འོད་ཟེར་ཕྱིར་འཕྲོས་པས་ཡིན་ལ། ། ཤེས་པས་གཞན་གསལ་བར་བྱེད་པ་ནི་དོན་གྱི་རྣམ་པ་ཤེས་པ་ལ་ཤར་བ་ཡིན་པའི་ཕྱིར་རོ།

། གཉིས་པ་ཐལ་བ་རྒྱས་པར་བཤད་པ་ནི། ཤེས་པས་ཡུལ་གསལ་བར་བྱེད་པ་ནི་ཤེས་པ་ལ་ཡུལ་དེའི་རྣམ་པ་ཤར་བའི་སྒོ་ནས་གསལ་བར་བྱེད་པ་ཡིན་ལ་རྣམ་པ་ཤར་བའི་ཤེས་པ་དེ་གསལ་བ་མ་ཡིན་པའི་ཕྱིར་དེ་ལ་རྣམ་པ་ཤར་བའི་འགྲོ་བ་མ་ལུས་པའང་གསལ་བ་མ་ཡིན་པར་འགྱུར་རོ། ། དཔེར་ན་མེ་ལོང་གིས་བཞིན་མཐོང་བའི་རྒྱུ་མཚན་ནི་དེའི་གཟུགས་བརྙན་མེ་ལོང་ལ་ཤར་བས་ཡིན་ལ་མེ་ལོང་མི་གསལ་ན་གཟུགས་བརྙན་ཀྱང་མི་གསལ་བ་བཞིན་ནོ། ། གཉིས་པ་ནི། དཀར་པོ་འཛིན་པའི་ཤེས་པ་དེ་སྐྱེས་པའི་ཚེ་རང་ཉིད་ཀྱིས་དེ་གསལ་བར་མ་གྲུབ་ཀྱང་དེའི་རྗེས་སུ་སྐྱེས་པའི་ཤེས་པ་གཉིས་པས་སྔ་མ་དེ་གསལ་བར་གྲུབ་པའི་ཕྱིར་ཡུལ་ཡང་གསལ་བར་གྲུབ་ཞེ་ན། འོ་ན་གསལ་བར་བྱེད་པའི་ཤེས་པ་སྔ་མ་གསལ་བ་དེ་གཞན་གཉིས་པས་གསལ་བར་བྱེད་ལ་དེའང་གསུམ་པ་ལ་སོགས་པས་གསལ་བར་བྱེད་དགོས་པའི་ཕྱིར་ཡུལ་གསལ་བའི་སྒྲུབ་བྱེད་ཐུག་པ་མེད་པར་འགྱུར་ལ། འདོད་ན་ཡུལ་གསལ་བ་མི་འགྲུབ་པར་འགྱུར་རོ། ། གཉིས་པ་ལ་གསུམ་སྟེ། ཐལ་བ་དགོད་པ་དང༌། དེའི་ཚུལ་བསྒྲུབ་པ་དང༌། དེའི་ལན་དགག་པའོ། ། དང་པོ་ནི་ཡུལ་གསལ་བའི་ཚེ་ཤེས་པ་གསལ་བར་མ་གྲུབ་ན་མཐོང་བྱེད་ཤེས་པ་དང་མཐོང་བྱའི་དོན་གཉིས་ཀྱི་ལྷན་གཅིག་ཏུ་ཚོགས་པའི་འབྲེལ་བ་ཤེས་པ་མེད་པར་འགྱུར་ལ་འདོད་ན་ཇི་ལྟར་དོན་དེ་ཤེས་པ་དེ་ཡིས་ཁྱད་པར་དུ་བྱས་ནས་འཛིན་པར་འགྱུར་ཏེ་མི་འགྱུར་རོ། ། དབྱུག་པ་དང་སྐྱེས་བུ་ལྷན་གཅིག་ཏུ་ཚོགས་པའི་འབྲེལ་བ་མ་ཤེས་ན་སྐྱེས་བུ་དབྱུག་པ་ཅན་དུ་མི་འཛིན་པ་བཞིན་ནོ། །འདོད་པར་མི་ནུས་ཏེ་དོན་འདི་བློ་འདིས་མཐོང་ངོ་ཞེས་དོན་བློས་ཁྱད་པར་དུས་བྱས་ནས་འཛིན་པ་མཐོང་བའི་ཕྱིར། ། གཉིས་པ་ནི་དེ་གཉིས་ལྷན་གཅིག་ཚོགས་པའི་འབྲེལ་བ་མཐོང་བ་མེད་པའི་རྒྱུ་མཚན་གང་གི་ཕྱིར་ཞེ་ན། དོན་དང་ཤེས་པ་གཉིས་ལས་གཅིག་སྟེ་དོན་རྟོགས་པའི་ཚེ་གཉིས་པ་ཤེས་པ་མཐོང་བ་ཡོད་པ་མ་ཡིན་ཏེ། དེ་ཕྱིས་སྐྱེས་པའི་ཤེས་པ་གཞན་གྱིས་རྟོགས་པར་བྱ་བ་ཡིན་པའི་ཕྱིར་རོ།

། ཤེས་པ་སྐྱེས་པའི་ཚེ་དོན་རྟོགས་པ་མེད་དེ་དེ་འགགས་པའི་ཕྱིར་རོ། ། དེས་ན་ཇི་ལྟར་དོན་ཤེས་པས་ཁྱད་པར་དུ་བྱས་ནས་འཛིན་ཏེ་དུས་གཅིག་ཏུ་མ་ཚོགས་པའི་དབྱུག་པ་དང་སྐྱེས་བུ་བཞིན་ནོ། ། འདིའི་བཟློག་ཁྱབ་ནི་དོན་དང་ཤེས་པ་གཉིས་ལྷན་གཅིག་ཏུ་ཚོགས་པའི་འབྲཻལ་བ་མཐོང་ན་དོན་འདི་བློ་འདིས་མཐོང་ངོ་ཞེས་དོན་བློའི་ཁྱད་པར་ཅན་དུ་ངེས་པར་འགྱུར་བ་ཡིན་ཏེ་དབྱུག་པ་ཅན་བཞིན་ནོ། ། གསུམ་པ་ལ་བཞི་སྟེ། འདྲ་བ་འདོད་ན་རང་རིག་ཏུ་གྲུབ་པ་དང༌། འདྲ་བ་ཙམ་གྱིས་མྱོང་བ་ཧ་ཅང་ཐལ་བ་དང༌། འདྲ་བ་ཚད་མས་མི་འགྲུབ་པ་དང༌། འདྲ་བ་མི་འདོད་ནའངཧ་ཅང་ཐལ་བའོ། ། དང་པོ་ནི་གལ་ཏེ་སྔོ་འཛིན་སྐྱེས་པའི་ཚེ་སྔོ་འཛིན་དེ་ཉིད་ཀྱིས་ཡུལ་དང་ཡུལ་ཅན་ཁྱད་པར་དང་ཁྱད་པར་ཅན་གྱི་དངོས་པོར་མ་གྲུབ་ཀྱང་དོན་མཐོང་བའི་ཐ་སྙད་རྒྱུན་མི་འཆད་དེ་འདི་ལྟར་སྔོན་པོ་ལ་སོགས་པ་ཡུལ་གང་གིས་མཐོང་བྱེད་ཤེས་པ་དེ་ཡུལ་དང་འདྲ་བར་སྐྱེས་པ་དེ་ནི་ཕྱིས་སྐྱེས་པའི་སེམས་གཞན་གྱིས་མཐོང་ངོ་ཞེས་བློས་དོན་ཁྱད་པར་དུ་བྱས་ནས་འཛིན་པར་བརྗོད་དེ་དབྱུག་པ་དང་ལྡན་བའི་སྐྱེས་བུ་ལ་དབྱུག་པ་ཅན་ཞེས་བློ་གཞན་གྱིས་འཛིན་པ་བཞིན་ནོ། ། འོ་ན་དོན་རྟོགས་པའི་ཤེས་པ་དེ་རང་རིག་ཏུ་འགྲུབ་སྟེ་ཤེས་པ་འདི་དོན་དང་འདྲ་བར་སྐྱེས་པའི་ཕྱིར་རོ། ། འདི་ལྟར་ཤེས་བྱ་ལ་དོན་སེམས་གཉིས་ལས་མེད་ན་དོན་ནི་དོན་དང་འདྲ་བར་སྐྱེ་བ་སྲིད་པས་དོན་དང་འདྲ་བར་སྐྱེས་པ་ཉིད་ཤེས་པ་ཡིན་ལ་ཤེས་པ་ནི་རང་ཉིད་གསལ་བ་ཡིན་ཏེ་དོན་གཞན་གྱི་གསལ་བྱེད་ཡིན་པའི་ཕྱིར་སྒྲོན་མ་བཞིན་ནོ། ། ཅི་སྟེ་དོན་དང་འདྲ་བར་སྐྱེས་པའི་ཤེས་པ་དེས་རང་གི་དངོས་པོ་མི་རིག་ན་ཇི་ལྟར་དེས་གཞན་གྱི་ངོ་བོ་རིག་པར་འགྱུར་ཏེ་མུན་པ་བཞིན་ནོ། ། གཞན་ཡང་ཤེས་པ་དོན་དང་འདྲ་བར་སྐྱེས་པ་ཙམ་གྱིས་བློ་དོན་གྱི་ཁྱད་པར་དུ་བྱེད་ཆོས་སུ་མི་འགྲུབ་སྟེ་ཁྱད་པར་བྱས་ཆོས་དང་བྱེད་ཆོས་ནི་རྟོགས་པས་བཏགས་པ་ཡིན་པས་ཐམས་ཅད་དུ་གཞི་དང་ཆོས་དེ་ལྟར་མ་ངེས་པའི་ཕྱིར་རོ།

། རྒྱན་ཁྱད་པར་དང་ནི་ཁྱད་པར་ཅན། ། གཉིས་ཀ་དམ་པའི་དོན་དུ་མིན། ། འགའ་ཚེ་འགའ་ཞིག་འགའ་ཞིག་གིས། ཁྱད་པར་ཅན་སོགས་ཉིད་དུ་འདོད། ། ཅེས་པ་ལྟར་རོ། ། གཉིས་པ་ནི་འདྲ་བ་ལས་ཅེས་པའི་རྐང་པ་གཉིས་ཏེ། འདྲ་བ་ཙམ་གྱིས་མྱོང་ན་ཧ་ཅང་ཐལ་བར་འགྱུར་ཏེ། འདྲ་བ་ཐམས་ཅད་ཕན་ཚུན་དུ་མྱོང་བ་ཉིད་ནི་ཐོབ་པར་འགྱུར་ཞེས་སྔར་བཤད་པ་ཡིན་ནོ། ། གསུམ་པ་ནི་དོན་དང་ཤེས་པ་འདྲ་བ་ཡིན་ཀྱང་དེ་ཚད་མས་མི་འགྲུབ་སྟེ་འདི་ལྟར་འོག་ཏུ་ཕྱིས་སྐྱེས་པའི་ཤེས་པ་དེས་དོན་ལྐོག་ན་མོ་དེ་ནི་མཐོང་བྱེད་ཀྱི་ཤེས་པ་འདི་དང་འདྲ་བ་ཡིན་ནོ་ཞེས་བྱ་བར་ཇི་ལྟར་ངེས་པར་འགྱུར་ཏེ་མི་ངེས་པར་འགྱུར་རོ་ཞེས་སྦྱར་རོ། ། དེ་ཅིའི་ཕྱིར་ཞེ་ན་དོན་ལྐོག་ན་མོ་འདི་སྔར་སུས་ཀྱང་མཐོང་བ་མེད་པའི་ཕྱིར་རོ། ། མ་ངེས་པ་མ་ཡིན་ཏེ་མཐོང་བའི་ཡུལ་དང་འདྲ་བ་པོ་གཉིས་ནི་འདྲ་བར་འཛིན་པ་ཡིན་ཏེ་མཚམས་གཉིས་བཞིན་ནོ། ། བཞི་པ་ནི་རྣམ་མེད་པ་ཁ་ཅིག་ཤེས་པས་དོན་རྟོགས་པའི་རྒྱུ་མཚན་འདྲ་བ་ཉིད་ཀྱང་མི་འདོད་པའི་རྒོལ་བ་གང་ཡིན་པ་དེ་ལ་དོན་དང་ཤེས་པ་གཉིས་ཀ་མཐོང་བ་མེད་པར་འགྱུར་ཏེ་དོན་རང་གི་ངོ་བོ་རྟོགས་པ་མི་སྲིད་པའི་ཕྱིར་དང༌། ཤེས་པ་ལ་རང་རིག་མི་འདོད་པའི་ཕྱིར་རོ། ། དོན་ཤེས་གཉིས་ཀ་མཐོང་བ་མེད་པ་དེའི་ཚེ་དོན་འདི་ནི་ཤེས་པ་འདི་ཞེས་དེ་དག་གི་ཐ་སྙད་སྨོས་སུ་ག་ལ་ཡོད་ཅེས་པ་དེ་དག་གི་བརྗོད་པ་ལྡོག་པར་འགྱུར་བ་དང༌། འགྲོ་བ་མ་ལུས་པ་ལོང་བ་དང་ལྐུག་པ་ལ་སོགས་པར་གྱུར་རོ་ཞེས་པའི་དོན་ཏོ། ། གཉིས་པ་གསལ་བྱེད་རང་གི་དངོས་པོར་འདོད་པ་དགག་པ་ལ་གསུམ་ལས། དང་པོ་བློ་རང་རིག་ཏུ་བསྒྲུབ་པ་ནི། ཅི་སྟེ་དཀར་པོ་ལ་སོགས་པ་གསལ་བར་སྣང་བ་ནི་གསལ་བྱེད་ཀྱི་ཤེས་པ་རང་གི་དངོས་པོ་ཡིན་ནོ་ཞེ་ན། འོ་ན་ཤེས་པ་དེར་རང་ཉིད་རབ་ཏུ་གསལ་བར་གྲུབ་སྟེ་དཀར་སོགས་གསལ་བ་དེ་ཉིད་ཤེས་པ་ཡིན་པའི་ཕྱིར་དང༌། དེ་ལས་གཞན་པའི་ཤེས་པའི་གསལ་བ་མ་དམིགས་པའི་ཕྱིར་རོ།

། གཉིས་པ་རང་རིག་མིན་ན་ཧ་ཅང་ཐལ་བ་ནི། བློ་རང་རིག་པའི་རྒྱུ་མཚན་གང་གི་ཕྱིར་ཞེ་ན། བློ་དེ་རང་མི་གསལ་བར་ཡིན་ན་དེས་དོན་གཞན་ཡང་མི་གསལ་བ་ཉིད་དུ་འགྱུར་ཏེ་བུམ་པ་བཞིན་ནོ། ། གསུམ་པ་དེས་རྒྱལ་དཔོག་པ་ཡང་ཁེགས་པ་ནི། ཁྱོད་བློ་ཐམས་ཅད་ལྐོག་གྱུར་དུ་འདོད་ན་ཤེས་པ་དང་ཤེས་བྱ་ཐམས་ཅད་མ་རྟོགས་པར་ཐལ་ཞེས་པ་ནི་བདག་རིག་མིན་པའི་ཞེས་པའོ། ། གསུམ་པ་བདེ་སོགས་མྱོང་བས་བློ་མངོན་སུམ་གྲུབ་པ་ལ་གཉིས་ཏེ། བདེ་སོགས་རང་རིག་གིས་གྲུབ་པའི་དམ་བཅའ་དང༌། དེ་ལ་རྩོད་པ་སྤང་པའོ། ། དང་པོ་ནི་རྟེན་དམིགས་ཞེས་པ་ལ་སོགས་པ་སྟེ་འོག་ཏུ་བླཽ་ཉིད་ཡིན་ནོ་ཞེས་དྲང་ངོ༌། ། གང་དག་བློ་ཡིན་ཞེ་ན་བདེ་སྡུག་དང་འདོད་པ་དང་སྡང་བ་ལ་སོགས་པའི་ཁྱད་པར་དེ་དག་གོ་ཞེས་སྦྱར་རོ། ། བདེ་སྡུག་ལ་སོགས་པ་ཇི་ལྟ་བུ་ཞེ་ན། རྟེན་དབང་པོ་གསལ་མི་གསལ་དང་དམིགས་པའི་ཡུལ་ཡིད་དུ་འོང་མི་འོང་དང༌། ། ཡིད་ལ་བྱེད་པ་གོམས་པའི་ཁྱད་པར་ལ་བརྟེན་ནས་འབྲས་བུ་བདེ་སོགས་ཆེ་ཆུང་དང་དྲག་ཞན་ལ་སོགས་པ་ཐ་དད་པར་འཇུག་པ་ཅན་ནོ། ། དེ་དག་བློ་ཉིད་ཡིན་པར་ཅིས་གྲུབ་ཅེ་ན། མངོན་སུམ་ཞེས་པ་སྟེ། དེ་དག་དགའ་བ་དང་གདུང་བ་ལ་སོགས་པར་ཉམས་སུ་མྱོང་བའི་རང་རིག་མངོན་སུམ་གྱིས་གྲུབ་ཅེས་པའོ། ། སེམས་ཅན་གྱི་རྒྱུད་ལ་མྱོང་བ་ལས་གཞན་དུ་གྱུར་པའི་བདེ་སོགས་ཀྱང་ཡོད་པ་མ་ཡིན་ནམ་ཞེ་ན། སིམ་གདུང་ལ་སོགས་པར་མྱོང་བ་དེ་ལས་ཐ་དད་པའམ་གཞན་དུ་གྱུར་པའི་བདེ་སོགས་དེ་ཅུང་ཟད་ཀྱང་མེད་དེ་ཤེས་པ་གང་ཡང་རྟོགས་པ་མེད་ཅེས་པ་དེ་ལྟ་བུའི་བདེ་སོགས་འཛིན་པའི་ཤེས་པ་མ་དམིགས་པའི་ཕྱིར་རོ་ཞེས་པའི་དོན་ཏོ། ། དེས་ན་བདེ་སོགས་ལ་རང་རིག་མེད་པར་འདོད་པའི་དམ་བཅའ་ལ་མངོན་སུམ་གྱིས་གནོད་པ་ཡིན་ནོ། ། གཉིས་པ་ལ་གཉིས་ཏེ་ཐལ་བ་དགོད་པ་དང༌། ། དེའི་ལན་དགག་པའོ། ། དང་པོ་ནི་ཡིད་ཀྱི་ཤེས་པ་གཞན་གཅིག་གིས་བདེ་སོགས་དགའ་བ་དང་གདུང་བའི་རྣམ་པ་དེ་ལྟར་རིག་པ་ཉིད་ཡིན་གྱི་བདེ་སོགས་མྱོང་བའི་ངོ་བོར་སྐྱེས་པ་མ་ཡིན་པས་དམ་བཅའ་ལ་མངོན་སུམ་གྱིས་གནོད་པ་ཡོད་དོ་ཞེ་ན།

ཤེས་པ་གཞན་གྱི་བདེ་སོགས་ཇི་ལྟར་ཡོད་པ་བཞིན་ཉམས་སུ་མྱོང་ན་སྐྱེས་བུ་གཞན་གྱི་ཡིད་ཀྱི་ཀྱང་གཞན་གྱི་བདེ་སོགས་དེ་ཇི་ལྟར་ཡོད་པ་བཞིན་ལོངས་སྦྱོད་པར་འགྱུར་ཏེ་དེ་ཡང་བདེ་སོགས་ལ་དམིགས་པའི་ཤེས་པ་ཡིན་པའི་ཕྱིར་རོ། ། དེ་གཉིས་མི་འདྲ་སྟེ་བདག་གི་བདེ་སོགས་ནི་བདག་གི་ཡིད་ཀྱི་ཤེས་པ་དང་རྣམ་པ་ཐམས་ཅད་དུ་འདྲེས་པ་ཡིན་ལ་གཞན་གྱི་བདེ་སོགས་ནི་དེ་ལྟར་མ་ཡིན་བའི་ཕྱིར་རོ་ཞེ་ན། འོ་ན་བདེ་སོགས་རང་རིག་ཏུ་འགྲུབ་པར་འགྱུར་རོ། ། གཉིས་པ་དེའི་ལན་དགག་པ་ལ་གཉིས་ཏེ། མྱོང་བའི་རྒྱུ་མཚན་མི་མཚུངས་པའི་ལན་དགག་པ་དང༌། ཡུལ་བདེ་སོགས་མི་མཚུངས་པའི་ལན་དགག་པའོ། ། དང་པོ་ལ་གསུམ་སྟེ། མྱོང་བའི་རྒྱུ་མཚན་མཚུངས་པ་དང༌། མི་མཚུངས་ན་ཧ་ཅང་ཐལ་བ་དང༌། དེའི་དོན་བསྡུ་བའོ། ། དང་པོ་ནི། གལ་ཏེ་རང་གཞན་གྱི་བདེ་སོགས་འཛིན་པའི་ཤེས་པ་གཉིས་པ་བདེ་སོགས་མྱོང་བ་མི་མཚུངས་ཏེ། བདག་གི་བདེ་སོགས་འཛིན་པའི་ཤེས་པ་ནི་བདེ་སོགས་དེས་བསྐྱེད་པ་དང་བདེ་སོགས་དེར་སྣང་བའི་བློ་ཡིན་པའི་ཕྱིར་བདེ་སོགས་དེ་རིག་ཅིང་ཉམས་སུ་མྱོང་བ་ཡིན་ནོ། ། གཞན་གྱི་བདེ་སོགས་འཛིན་པའི་ཤེས་པ་ནི་བདེ་སོགས་དེར་སྣང་བ་ཙམ་ཡིན་ཡང་མྱོང་བ་ནི་མིན་ཏེ་བདེ་སོགས་དེ་ལས་མ་སྐྱེས་བའི་ཕྱིར་རོ། ། དེ་ཡང་གཞན་རྒྱུད་ཀྱི་བདེ་སོགས་དེ་བདག་ལ་ལྐོག་གྱུར་ཡིན་པའི་ཕྱིར་རོ་ཞེ་ན། ། གཞན་ཡང་བླངས་ཏེ་གཞན་གྱི་བདེ་སོགས་ལ་དམིགས་པར་བྱེད་པའི་ཤེས་པ་ལ་ཡང་བདེ་སོགས་མྱོང་བའི་རྒྱུ་མཚན་སྐྱེས་པ་དང་འདྲ་བ་གཉིས་པོ་འདི་གདོན་མི་ཟ་བར་ཡོད་དགོས་ཏེ་དེ་ལ་གཞན་གྱི་བདེ་སོགས་སྣང་བར་ནི་ཁྱེད་ཀྱིས་ཁས་བླངས་པས་དེ་ལས་སྐྱེས་པར་ཡང་གྲུབ་སྟེ་མ་སྐྱེས་ན་དེའི་རྣམ་པ་གསལ་བར་སྣང་བ་མི་རུང་བའི་ཕྱིར་རོ། ། གཉིས་པ་ནི་གཞན་གྱི་བདེ་སོགས་འཛིན་པའི་ཤེས་པ་དེ་གཞན་གྱི་བདེ་སོགས་དེ་ལས་སྐྱེས་པ་མིན་ཞིང་གཞན་གྱི་བདེ་སོགས་དེར་སྣང་བ་ཅན་ཡང་མ་ཡིན་ན།

། འོ་ན་གཞན་གྱི་བདེ་སོགས་འཛིན་པའི་བློ་དེ་ཡུལ་མེད་པ་ཅན་དུ་འགྱུར་ཏེ་བདེ་སོགས་ལ་ཡུལ་ཅན་གྱི་མཚན་ཉིད་སྐྱེས་ལ་འདྲ་བ་མེད་པའི་ཕྱིར་རོ། ། འདོད་བར་མི་ནུས་ཏེ་བདེ་སོགས་དེའི་ཡུལ་ཅན་དུ་ཁས་བླངས་པའི་ཕྱིར་རོ། ། གཞན་ཡང་རང་གི་བདེ་སོགས་ཀྱི་ཡུལ་ཅན་ཡང་རང་གི་བདེ་སོགས་ལས་སྐྱེས་ཤིང་འདྲ་བ་མ་ཡིན་བར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། ། གལ་ཏེ་བློ་དེས་གཞན་གྱི་བདེ་སོགས་ཀྱི་རང་མཚན་མ་བཟུང་ཡང་ཡུལ་མེད་པར་མི་འགྱུར་ཏེ་བདེ་སོགས་ཀྱི་སྤྱྀ་འཛིན་པའི་ཕྱིར་རོ་ཞེ་ན། བདེ་སོགས་ཀྱི་གསལ་བ་དེ་མ་བཟུང་བ་དེའི་སྤྱི་མི་འཛིན་ཏེ། གལ་ཏེ་སྤྱི་ནི་ཡན་གར་བ། ། མི་འཛིན་ཕྱིར་རོ་ཞེས་པ་དང༌། སྤྱི་དེ་ནི་ཅུང་ཟད་ཀྱང་ཁ་དོག་ལ་སོགས་པའི་དངོས་པོར་གྲུབ་པ་མིན་ཏེ། ཁ་དོག་དབྱིབས་ཡིག་རྣམ་པ་ཡིས། ། སྟོང་པ་བ་གླང་ཉིད་དུ་བརྗོད། ། ཅེས་སྔར་བཤད་པས་སྤྱི་རྐྱང་བ་བློའི་ཡུལ་དུ་མི་རུང་བ་ཡིན་ནོ། ། གསུམ་པ་ནི། གཞན་གྱི་བདེ་སོགས་རང་མཚན་དང་སྤྱི་མཚན་གཉིས་ཀ་མི་འཛིན་པར་འདུག་པ་དེའི་ཕྱིར་བློ་དེ་ལ་བདེ་བ་ལ་སོགས་པའི་དོན་སྣང་བ་དེ་ནི་གང་ལ་སྣང་བའི་བློ་དེ་ལས་གཞན་དུ་གྱུར་བ་མིན་གྱི་བློའི་བདག་ཉིད་ཡིན་པ་དེས་ན་སྟེ་དེ་ཕྱིར་མངོན་སུམ་དང་ཁྱད་པར་དུ་བདག་རིག་པའི་མངོན་སུམ་དུ་གྲུབ་པ་ཡིན་ནོ། ། གཉིས་པ་ཡུལ་བདེ་སོགས་མི་མཚུངས་པའི་ལན་དགག་པ་ལ་གསུམ་ལས། ། ཐལ་བ་དགོད་པ་དང༌། ། དེའི་ལན་དགག་པ་དང༌། རྣལ་འབྱོར་མངོན་སུམ་ལ་ཧ་ཅང་ཐལ་བའོ། ། དང་པོ་ནི་གལ་ཏེ་ཤེས་པའི་ཡུལ་བདག་གི་བདེ་སོགས་དང་གཞན་གྱི་གཉིས་མི་འདྲ་སྟེ་བདག་གི་བདེ་སོགས་ནི་མངོན་གྱུར་ཡིན་པས་དེ་འཛིན་པའི་ཤེས་པ་སྐྱེས་པའི་ཚེ་སིམ་གདུང་ཉམས་སུ་མྱོང་ལ། གཞན་གྱི་བདེ་སོགས་ནི་ལྐོག་གྱུར་ཡིན་པས་གཞན་གྱི་བདེ་སོགས་དེ་ལ་འཛིན་པར་བྱེད་ཀྱང་མངོན་སུམ་ཉིད་མ་ཡིན་གྱི་རྗེས་དཔག་ཡིན་ནོ། ། དེས་ན་བདེ་སོགས་མྱོང་གྱུར་ཡིན་མ་ཡིན་གྱིས་མྱོང་བའི་ཁྱད་པར་ཡོད་དོ་ཞེ་ན།

། འོ་ན་རང་གི་བདེ་སོགས་འཛིན་པའི་ཡིད་ཤེས་ལ་བདེ་སོགས་ཀྱི་རྣམ་པ་ཤར་བས་འཛིན་པ་ཡིན་ནམ། ཡིད་ཤེས་དེ་བདེ་སོགས་ཀྱི་ངོ་བོར་སྐྱེས་པ་མྱོང་བ་ཡིན། གཉིས་པ་ལྟར་ན་བདེ་སོགས་རང་རིག་ཏུ་འགྲུབ་བོ། ། དང་པོ་ལྟར་ན་རང་གི་ཡིད་ཤེས་ལ་རང་གི་བདེ་སོགས་ཀྱི་རྣམ་པ་དང་གཞན་གྱི་བདེ་སོགས་ཀྱི་རྣམ་པ་ཤར་བ་གཉིས་རྣམ་པའི་དོན་མཚུངས་པར་འདུག་པའི་ཕྱིར་རང་གཞན་གྱི་བདེ་སོགས་གཉིས་ལ་རྣམ་པ་གསལ་མི་གསལ་དང༌། ཉམས་སུ་མྱོང་མ་མྱོང་དང་བློ་མངོན་སུམ་ཡྀན་མ་ཡིན་ལ་སོགས་པ་ཐ་དད་དེ་རྒྱུ་གང་ལས་ཡྀན་ཏེ་ཁྱད་པར་གཏན་མེད་པར་འགྱུར་རོ། ། གཉིས་པ་ནི་རྣམ་པ་འདྲ་ཡང་མྱོང་བ་དང་མི་མྱོང་བའི་ཁྱད་པར་མི་འགལ་ཏེ་བདག་གི་བདེ་སོགས་མྱོང་བའི་རྒྱུ་སྔོན་མ་མཐོང་བའི་ལས་ཡོད་ལ་གཞན་གྱི་བདེ་སོགས་མྱོང་བའི་ལས་མེད་པའི་ཕྱིར་རོ། ། བདག་གི་བདེ་སོགས་དང་བདག་གི་ཡིད་གཉིས་བདག་གི་དོན་གཅིག་ལ་འདུ་ལ་གཞན་ལ་དེ་མེད་བའི་ཕྱིར་དང༌། ། བདག་གི་དབང་པོ་དང་བདེ་སོགས་གཉིས་ལ་ལྡན་པའི་འབྲེལ་བ་ཡོད་ན་གཞན་ལ་དེ་མེད་པའི་ཕྱིར་དང་སོགས་པ་སྟེ་དབང་ཕྱུག་དགའ་བ་མི་དགའ་བའི་ཁྱད་བར་གྱིས་བདག་གི་བདེ་སོགས་ནི་མྱོང་ལ་གཞན་གྱི་མྱོང་བར་མ་ངེས་པ་ཡིན་ནོ་ཞེ་ན། ། འོ་ན་གཞན་གྱི་བདེ་སོགས་ནི་གཞན་གྱིས་རྣམ་པ་ཀུན་ཏུ་འཛིན་པར་མི་འགྱུར་ཏེ་དེ་འཛིན་པའི་ལས་ལ་སོགས་པ་མེད་པའི་ཕྱིར་རོ། ། ལས་དང་དོན་གཅིག་འདུ་བ་ལ་སོགས་པ་མེད་ཀྱང་གཞན་གྱི་བདེ་སོགས་འཛིན་པ་ཙམ་མི་འགལ་གྱི་ལས་ལ་སོགས་པ་མེད་ན་མྱོང་བ་འགལ་བ་ཡིན་ཞེ་ན། མྱོང་བའི་དབྱེ་བའང་མི་འཐད་དེ་རྣམ་པ་ཤར་བ་ཙམ་གྱིས་མྱོང་ན་གཞན་གྱི་བདེ་སོགས་ཀྱང་མྱོང་བར་འགྱུར་ལ་བདེ་སོགས་ཀྱྀ་ངོ་བོར་སྐྱེས་མ་སྐྱེས་ལ་བརྗོད་ན་བདེ་སོགས་རང་རིག་ཏུ་ཐལ་བའི་ཕྱིར་རོ། ། གཞན་ཡང་བདག་མེས་སྲེག་པའི་ལས་ཡོད་ན་མིག་གིས་མཐོང་པ་ཙམ་གྱི་སྲེག་པར་འགྱུར་ལ། ལས་མེད་ན་ལུས་ཀྱི་རེག་ཀྱང་མི་སྲིད་བར་འགྱུར་རོ།

། གསུམ་པ་ལ་བཞི་སྟེ་ཐལ་བ་དགོད་པ་དང༌། དེའི་ལན་དགག་པ་དང༌། རང་ལ་མཚུངས་པ་སྤང་བ་དང་དམིགས་པ་དང་མྱོང་བའི་ཁྱད་པར་བསྟན་པའོ། ། དང་པོ་ནི་ཐ་མ་བ་ལ་གཞན་གྱི་བདེ་སོགས་ལྐོག་ཏུ་གྱུར་བར་དེ་མྱོང་བ་མེད་དུ་ཆུག་ན་ཡང་གྲུབ་མཐའ་འཛིན་པ་གང་དག་འཇིག་རྟེན་རྒྱང་འཕེན་པ་དང་དཔྱོད་བ་བ་མ་གཏོགས་པ་རྣམས་རྣལ་འབྱོར་གྱི་མངོན་སུམ་ཁས་ལེན་པས་དེ་གཞན་ཀྱི་བདེ་བ་ལ་སོགས་པ་མྱོང་བའི་དུས་ན་རྣལ་འབྱོར་བ་དེའང་བདག་གི་རྒྱུད་ལ་སྐྱེས་པའི་གང་ཟག་དེ་བཞིན་དུ་གདུང་བ་དང་དགའ་བ་ལ་སོགས་ཡང་འགྱུར་ཏེ་གཉིས་ཀ་བདེ་སོགས་མངོན་སུམ་གྱིས་ཉམས་སུ་མྱོང་བར་མཚུངས་པའི་ཕྱིར་རོ། ། གཉིས་པ་ནི་གལ་ཏེ་བདེ་སྡུག་ནི་ཡུལ་དང་དབང་པོ་ཕྲད་པ་ལས་སྐྱེ་བ་ཡིན་ལ་དེ་གཉིས་ཕྲད་པ་དེ་ལས་བྱུང་བའི་སྡུག་བསྔལ་ནི་རྣལ་འབྱོར་བ་དེ་དག་ལ་སྐྱེ་བ་མིན་ནོ། ། དེ་ཅིའི་ཕྱིར་ཞེ་ན། བདེ་སྡུག་སྐྱེ་བའི་ཡུལ་གཟུགས་མཛེས་མི་མཛེས་ལྟ་བུ་དང་རྣལ་འབྱོར་པའི་དབང་པོ་གཉིས་འདུས་པ་སྟེ་ཕྲད་པ་མེད་པས་ཞེ་ན།

 ཁྱོད་ནི་བདག་རྒྱུད་ལ་སྡུག་བསྔལ་སྐྱེས་པར་གྱུར་བ་ཙམ་ནི་སྡུག་བསྔལ་མྱོང་བ་མ་ཡིན་པར་འདོད་བ་ཡིན་ནོ། ། གལ་ཏེ་སྐྱེས་པ་ཙམ་གྱིས་མྱོང་ན་བདག་རྒྱུད་ལ་ཡོད་བའི་སྡུག་བསྔལ་དེ་ཡིད་ཀྱིས་མ་དམིགས་པའི་ཚེ་ནའང་དུ་ཁ་སྐྱེ་བར་འགྱུར་རོ། ། འོ་ན་གང་ལས་བདེ་སྡུག་མྱོང་བར་འདོད་ཅེ་ན། སྐྱེས་པ་ཙམ་གྱིས་མི་མྱོང་འོན་ཀྱང་སྔར་དུ༔ཁ་ལ་སོགས་པ་བདག་རྒྱུད་ལ་སྐྱེས་ན་ཕྱིས་དེ་དག་ལ་དམིགས་བའི་ཤེས་པ་སྐྱེས་བའི་ཚེ་མྱོང་བར་འདོད་པ་ཡིན་ནོ། ། དེས་ན་རྣལ་འབྱོར་པ་ལ་བདེ་སྡུག་མ་སྐྱེས་པའི་ཕྱིར་མྱོང་བ་མིན་ཞེས་པ་ལན་དུ་ཇི་ལྟར་རུང༌། གསུམ་པ་ནི་འོ་ན་ཁྱོད་ལའང་རྣལ་འབྱོར་བ་རང་བཞིན་གྱི་བདེ་སྡུག་མྱོང་བ་ཁྱད་བར་མེད་བར་འགྱུར་ཏེ། གཉིས་ཀ་མངོན་སུམ་གྱིས་མྱོང་བའི་ཕྱིར་རོ་ཞེ་ན། རྣལ་འབྱོར་བས་གཞན་གྱི་བདེ་སྡུག་འཛིན་པའི་ཚེ་རང་གི་ཤེས་པ་དེ་གཞན་གྱི་བདེ་སྡུག་ལ་སོགས་པ་མྱོང་བ་དེའི་རང་བཞིན་དུ་སྐྱེས་པ་མིན་པའི་ཕྱིར་གཞན་གྱི་བདེ་སྡུག་གིས་རྣལ་འབྱོར་པ་ལ་གདུང་བ་དང་ཕན་འདོགས་པའི་རྒྱུ་མ་ཡིན་ནོ། ། འོ་ན་གང་གིས་ཕན་གནོད་བྱེད་ཞེ་ན། གང་གི་ཚེ་བློ་རང་ཉིད་དུ་བའི་རང་གི་ངོ་བོར་སྣང་བ་སྟེ་མྱོང་བའི་རང་བཞིན་དུ་སྐྱེས་ན་རང་གི་རྒྱུད་གདུང་བ་ཡིན་ལ་བདེ་བའི་ངོ་བོར་སྐྱེས་ན་ཕན་འདོགས་པ་ཡིན་ནོ། ། དེས་ན་རྣལ་འབྱོར་པའི་ཤེས་པ་ནི་གཞན་གྱི་བདེ་སྡུག་དེ་ལ་དམིག་པ་ཙམ་ཡིན་པ་དེའི་ཕྱིར་གཞན་གྱི་རྒྱུད་དེ་ལྟར་རྣལ་འབྱོར་པའི་རྒྱུད་ལ་བདེ་སྡུག་གི་ཕན་གནོད་དང་བཅས་པར་ཐལ་བར་མི་འགྱུར་རོ། ། བཞི་བ་ནི་བདེ་སྡུག་ལ་དམིགས་ན་ཕན་གནོད་མེད་ལ་མྱོང་ན་ཕན་གནོད་ཡོད་པ་དེས་ན་སྟེ་དེའི་ཕྱིར་ཤེས་པ་ཐམས་ཅད་ཀྱི་དམིགས་པ་ཞེས་པ་དང་མྱོང་བ་ཞེས་པ་གཉིས་ནི་ཐ་དད་དུ་སྐྱེ་བ་ཡིན་ནོ། ། འོ་ན་དེ་གཉིས་ཀྱི་ཁྱད་པར་གང་ཞེ་ན་བློ་གང་ཞིག་གཟུང་བའི་དོན་དེ་དང་འདྲ་བར་སྐྱེས་པ་ནི་དམིགས་པ་ཞེས་བརྗོད་ལ་རྣམ་པ་དེ་གཏོང་བའི་རྒྱུ་ལ་དམིགས་པའི་རྐྱེན་ཞེས་བརྗོད་དེ་བདེ་བ་ལ་སོགས་པའི་ཤེས་པ་དེ་རང་གི་ངོ་བོ་ཉིད་གསལ་བར་སྐྱེས་པའི་ཆ་ནས་དེ་བདག་མྱོང་བ་ཞེས་པ་འམ་རང་རིག་པ་ཞེས་བྱ་བ་ཡིན་ནོ།

། བཞི་པ་བློ་མངོན་སུམ་མ་ཡིན་ན་ཧ་ཅང་ཐལ་བ་ལ་གཉིས་ཏེ། རང་གི་བློ་རྟགས་ལ་ལྟོས་པར་ཐལ་བ་དང༌། དེ་འདོད་པའི་ལན་དགག་པའོ། དང་པོ་ནི་གཞན་ཡང་རང་གི་བློ་མངོན་སུམ་གྱིས་གྲུབ་པ་མེད་ན་དེ་ལྐོག་གྱུར་དུ་འགྱུར་ལ་དེ་ལྟར་ན་རང་གི་རྒྱུ་ལ་བློ་ཡོད་པར་རྟོགས་པ་ནི་རྟགས་ལ་བརྟེན་པའི་རྗེས་དཔག་ལས་རྟོགས་པར་འགྱུར་རོ། ། གཉིས་པ་ནི་རང་གི་བློ་ནི་རྟགས་ལས་རྟོགས་པར་བྱ་བ་ཁོ་ནའོ་ཞེ་ན། འདི་དགག་པ་ལ་གཉིས་ཏེ། རང་ལ་བློ་བསྒྲུབ་པའི་རྟགས་མི་སྲིད་པ་དང༌། སྲིད་ཀྱང་མི་འཐད་པའོ། ། དང་པོ་ལ་བཞི་སྟེ། དབང་པོ་ལ་སོགས་པ་བརྟག་པར་རིག་པ་དང༌། བདག་དང་ཡིད་ཕྲད་པ་ལ་སོགས་པ་དེར་བརྟགས་པར་མི་འོས་པ་དང༌། དབང་པོ་ལ་སོགས་དེར་བརྟགས་ཀྱང་རྟགས་སུ་མི་རུང་བ་དང༌། རང་ལ་བརྟེན་པའི་བློའི་ཆོས་རྟགས་སུ་མི་རུང་བའོ། ། དང་པོ་ནི་བློ་སྒྲུབ་པར་བྱེད་པའི་རྟགས་དེ་ཡང་མིག་ལ་སོགས་པའི་དབང་པོ་ཡིན་ནམ་དྲི་ལ་སོགས་པའི་དོན་ཡིན་ནམ་མིག་ཤེས་ལ་སོགས་པའི་བློ་ཉིད་ཡིན་ནམ། ཡང་ན་ཤེས་པ་ཕྱི་མ་བསྐྱེད་པའི་རྒྱུ་ཡིད་ལ་བྱེད་པ་སྔ་མ་རྟགས་སུ་འགྱུར་བརྟག་གྲང་བཞི་པོ་འདི་དག་ཁོ་ན་དེར་རྟོགས་པའི་རྒྱུ་མཚན་ནི་བློ་དང་འབྲེལ་བ་ཅན་བཞི་པོ་འདི་ལས་མི་སྲིད་སྙམ་དུ་དགོངས་པའོ། ། གཉིས་པ་ནི་བདག་དང་ཡིད་ཕྲད་པ་ལ་སོགས་པའང་ཤེས་པའི་རྒྱུ་ཡིན་པས་དེ་ཡང་རྟགས་སུ་བརྟག་པར་རིགས་སོ་ཞེ་ན། དེ་ལ་རྒྱུ་ནི་དབང་པོ་དང་དོན་དང་ཡིད་ལ་བྱེད་པའོ། ། འབྲས་བུ་ནི་དབང་པོའི་ཤེས་པ་སྟེ། ཚོགས་པ་བཞི་པོ་འདི་དག་ཙམ་ལས་བློ་དང་འབྲེལ་བ་ཅན་བདག་ཡིད་ཕྲད་པ་ལ་སོགས་པ་གཞན་ཡོད་པ་ཡང་མིན་ཏེ་བདག་ལ་སོགས་པ་དང་བློ་ལ་ལྡོག་པ་མེད་པ་ཉིད་ཀྱིས་དེ་དག་ལ་བློ་སྐྱེད་པའི་ནུས་པ་མཐོང་བ་མེད་བའི་ཕྱིར་རོ། ། གསུམ་པ་ལ་གཉིས་ཏེ་བཞི་པོ་རྟགས་སུ་མི་རུང་བའི་འཐད་པ་དང༌། དེའི་ལན་དགག་པའོ། ། དང་པོ་ནི་བློའི་འབྲེལ་བ་ཅན་བཞི་ཡོད་པ་དེ་ལ་དབང་པོ་ནི་བློ་གོ་བྱེད་ཀྱི་རྟགས་མིན་ཏེ་གཉིད་ལོག་པ་དང་བརྒྱལ་བ་ལ་སོགས་པའི་ཚེ་དབང་པོ་ཡོད་ཀྱང་བློ་མེད་པས་དེ་ལ་འཁྲུལ་བའི་ཕྱིར་རོ།

། དོན་ཡང་རྟགས་མ་ཡིན་ཏེ་དབང་པོ་བཞིན་དུ་འཁྲུལ་བའི་ཕྱིར་རོ། ། དོན་ཡོད་ཀྱང་རྐྱེན་གཞན་མ་ཚང་བའི་ཚེ་དེ་འཛིན་པའི་བློ་མེད་པའི་ཕྱིར་དང༌། དྲི་ལ་སོགས་པ་ཡུལ་གཞན་གྱི་སྒྲ་འཛིན་ལ་སོགས་པའི་བློ་གཞན་དཔག་པར་མི་ནུས་བའི་ཕྱིར་དང༌། དོན་ནི་ཐམས་ཅད་ཀྱི་ཡུལ་ཐུན་མོང་བ་ཡིན་པས་གཞན་གྱི་རྗེས་སུ་དཔོག་བར་ཐལ་བའི་ཕྱིར་རོ། ། དབང་པོ་ལ་སོགས་བའི་བློ་དང་ཡིད་ལ་བྱེད་པ་སྔ་མ་ཡང་རྟགས་མ་ཡིན་ཏེ་དེ་དག་བསྒྲུབ་བྱ་ཤེས་པའི་རང་བཞིན་ཡིན་པས་མ་གྲུབ་པའི་ཕྱིར་རོ། ། དེས་ན་མ་གྲུབ་པ་ནི་རྟགས་མ་ཡིན་ནོ། ། གཉིས་པ་ལ་གཉིས་ལས། འདོད་པ་བརྗོད་པ་ནི་གལ་ཏེ་དོན་མ་ཤེས་ན་བློ་གར་ཡང་མི་འགྲུབ་པས་དོན་བུམ་པ་ལ་སོགས་པ་གསལ་བའམ་ཤེས་ན་བདག་ལ་བློ་ཡོད་དེ་དོན་གསལ་བའི་ཕྱིར་ཞེས་པ་བློ་སྒྲུབ་པའི་རྟགས་ཡིན་པར་འདོད་ཅེ་ན༑ གཉིས་པ་འདི་དགག་པ་ལ་གཉིས་ཏེ་གསལ་བ་དེ་བློའམ་བློས་ཁྱད་བར་དུ་བྱས་བར་འདོད་པ་དགག་པ་དང༌། གསལ་བ་དོན་གྱི་ཁྱད་པར་དུ་འདོད་པ་དགག་པའོ། ། དང་པོ་ནི་ཅི་དོན་གསལ་བ་དེ་ཉིད་ཤེས་པའི་རང་བཞིན་མི་ནམ་ཡིན་ན་དེ་མ་གྲུབ་བར་འདོད་བའི་ཕྱིར་རྟགས་སུ་ཇི་ལྟར་རུང༌། གལ་ཏེ་དོན་གསལ་བ་ནི་ཤེས་བ་ཉིད་མ་ཡིན་གྱི་བློས་དོན་གསལ་བར་འགྱུར་བའི་དོན་ཁྱད་པར་ཅན་ཡིན་ནོ་ཞེ་ན། བློ་ཉིད་རྟགས་སུ་མི་རུང་བའི་རྒྱུ་མཚན་མ་གྲུབ་པ་རྟགས་མ་ཡིན་པར་བསྟན་པ་འདིས་ནི་གསལ་བ་བློས་ཁྱད་པར་དུ་གྱུར་བའི་དོན་རྟགས་སུ་འདོད་པའང་བསལ་བ་ཡིན་ནོ། ། དེ་ཅིའི་ཕྱིར་ཞེ་ན་དོན་གསལ་བར་བྱེད་བའི་ཤེས་བ་རང་རིག་པའི་ཚུལ་གྱིས་ཉམས་སུ་མྱོང་བ་མིན་ན་ཤེས་པ་དེ་ཡིས་གསལ་བར་གྱུར་བའི་དོན་མི་ངེས་ཏེ་མྱོང་བ་མི་སྲིད་པའི་ཕྱིར་མུན་པ་བཞིན་ཞེས་ལན་གཅིག་མ་ཡིན་པར་བཤད་དོ། ། གཉིས་པ་ལ་གཉིས་ཏེ། དོན་རྟག་པ་ལ་ཁྱད་པར་མི་སྲིད་པ་དང༌། སྲིད་ཀྱང་མི་འཐད་པའོ། ། དང་པོ་ནི་འོན་ཏེ་དོན་གསལ་བ་ཞེས་བྱ་བ་དེ་བློའམ་བློས་ཁྱད་པར་དུ་བྱས་པ་ཉིད་མ་ཡིན་གྱི་བུམ་པ་ལ་སོགས་བའི་དོན་དེ་ཉིད་ཀྱི་ཁྱད་པར་སྔར་མི་གསལ་བ་ལས་ཕྱིས་གསལ་བར་གྱུར་བ་འགའ་ཞིག་ཡིན་པར་འདོད་ཅེ་ན།

ཁྱེད་ཕྱི་རོལ་གྱི་དོན་སྐྱེ་འཇིག་མེད་བའི་རྟག་པར་འདོད་པའི་ཕྱིར་བུམ་པ་ལ་སོགས་པའི་དོན་ལ་སྔར་བློས་མི་འཛིན་བའི་ཚེ་མི་གསལ་ལ་ཕྱིས་འཛིན་བའི་ཚེ་གསལ་བའི་ཁྱད་པར་དུ་འགའ་ཡང་སྐྱེ་བ་མེད་པར་འགྱུར་རོ། ། གལ་ཏེ་དོན་ལ་སྐྱེ་འཇིག་མེད་ཀྱང་བློའི་བྱེད་པས་སྔར་མི་གསལ་བ་ལས་ཕྱིས་གསལ་བར་འགྱུར་ཏེ་མར་མེས་བུམ་པ་གསལ་བར་བྱས་པ་བཞིན་ནོ་ཞེ་ན་མ་ཡིན་ཏེ་བློ་དང་སྒྲོན་མ་ནི་ཡུལ་ཇི་ལྟར་ཡོད་པ་ལྟར་འཛིན་པའམ་གསལ་བར་བྱེད་བ་ཡིན་གྱི་དོན་གྱི་སྐྱེས་བྱེད་མ་ཡིན་པའི་ཕྱིར་རོ། ། དེས་ན་དོན་དུས་ཐམས་ཅད་དུ་ཁྱབ་པའི་རྟག་པ་ལ་བློས་ཀྱང་དེ་ལྟར་བཟུང་བའི་ཕྱིར་སྔར་མེད་ཀྱི་ཁྱབ་པར་ཇི་ལྟར་རུང༌། གལ་ཏེ་དོན་སྐྱེ་འཇིག་མེད་པའི་རྟགས་མ་གྲུབ་སྟེ་སྔར་དོན་དེ་མི་གསལ་བའི་རང་བཞིན་དུ་ཡོད་པ་དེ་ལོག་ནས་ཕྱིས་གསལ་བའི་རང་བཞིན་དུ་སྐྱེ་བ་དེ་འདོད་ཅེ་ན། འོ་ན་ཤེས་པ་ཐམས་ཅད་སྐད་ཅིག་མ་ཡིན་བའི་ཕྱིར་འབྲས་བུ་ཤེས་པའི་སྐད་ཅིག་སོ་སོར་སྐྱེས་པ་དེ་ཚེ་དེའི་རྒྱུར་འདོད་པའི་དོན་ཡང་སྐད་ཅིག་རེ་རེ་ལ་འཇིག་པར་འགྱུར་ཏེ་རྒྱུ་འབྲས་དུས་མཉམ་པ་མི་རུང་བའི་ཕྱིར་རོ། ། གཉིས་པ་ལ་གསུམ་སྟེ། གསལ་བ་ཤེས་པ་རྟགས་སུ་མི་རུང་བ་དང༌། མ་ཤེས་པ་རྟགས་སུ་མི་རུང་བ་དང༌། དེའི་དོན་བསྡུ་བའོ། ། དང་པོ་ནི་དོན་གྱི་ཁྱད་པར་གསལ་བ་ཞེས་བྱ་བ་དེའང་དེ་ལྟར་ཤེས་པའམ་ཤེས་པར་མ་གྱུར་པ་གཅིག་རྟགས་ཡིན་བརྟག་གྲང༌། གལ་ཏེ་དེ་ལྟར་ཤེས་པ་བློའི་རྟགས་ཡིན་ན་ཤེས་བྱེད་ཀྱི་བློ་དེ་ཉིད་ཤེས་པའི་རང་བཞིན་དུ་ཡོངས་སུ་བཅད་པ་སྟེ་རྟོགས་པ་མེད་བའི་ཕྱིར་བློ་དེས་དོན་གསལ་བ་དེ་ཤེས་སོ་ཞེས་བྱ་བ་དེ་གང་ལས་ཏེ་མ་གྲུབ་པར་འགྱུར་རོ། ། མ་ངེས་པ་མ་ཡིན་ཏེ་བློ་དེས་རང་ཉིད་ཀྱི་དོན་འདི་ལྟ་བུ་ཤེས་པར་གྱུར་ཏོ་ཞེས་བཅད་པ་མེད་ན་དོན་གསལ་བ་དེ་ནི་ཇི་ལྟར་བློའི་གོ་བྱེད་ཡིན་ཏེ་དེར་མི་འགྱུར་རོ། ། དཔེར་ན་བློ་རང་ཉིད་དུ་བར་འཛིན་བྱེད་དུ་མ་གྲུབ་ན་ཡུལ་དུ་བར་མི་འགྲུབ་ཅིང་དེ་མ་གྲུབ་ན་མེའི་གོ་བྱེད་དུ་མི་རུང་བ་བཞིན་ནོ།

། གཉིས་པ་ནི་དོན་གསལ་བ་ལ་དེ་ལྟར་ཤེས་པ་ནི་རྟགས་མ་ཡིན་ནོ། ། འོ་ན་གང་ཞེ་ན་མཐོང་བ་ཞེས་པ་ནི་དོན་གྱི་ཁྱད་པར་གསལ་བ་དེ་ཡིན་ལ་དོན་གསལ་བ་མཐོང་བས་ཁྱད་པར་དུ་བྱས་པའི་ཕྱིར་རོ། ། མཐོང་གྱུར་མིན་ཞེས་པ་ནི་དོན་གསལ་བ་ལ་གསལ་བ་དེ་ལྟར་མཐོང་བར་གྱུར་པ་མིན་པ་སྟེ་གསལ་བར་མ་ཤེས་པ་རྟགས་ཡིན་ནོ་ཞེ་ན། འོ་ན་གང་ཟག་གཞན་གྱིས་མཐོང་བར་འགྱུར་པའི་དོན་བུམ་པ་ལ་སོགས་པས་ཀྱང་རང་གཞན་གྱི་བློ་རྗེས་སུ་དཔག་ནུས་པར་འགྱུར་ཏེ་དོན་ལ་གསལ་བར་གྲུབ་ན་དེ་ལྟར་བློས་མ་ངེས་ཀྱང་རྟགས་སུ་འདོད་པའི་ཕྱིར་རོ། ། གང་ཟག་གཞན་གྱིས་བློས་གསལ་བར་བྱས་པའི་དོན་དེ་བདག་གི་ཡུལ་དུས་འགར་ཡང་མཐོང་བར་གྱུར་བ་མེད་པའི་ཕྱིར་རྟགས་སུ་མི་རུང་ལ་རང་གི་བློས་གསལ་བར་བྱས་པའི་ཁྱད་པར་ནི་འགའ་ཞིག་ཏུ་མཐོང་བའི་ཕྱིར་རྟགས་ཡིན་ནོ་ཞེ་ན། འདི་གཉིས་མཚུངས་ཏེ་བློས་རྟགས་སུ་འདོད་པའི་དོན་གསལ་བ་ཞེས་བྱ་བའི་ཁྱད་པར་དེ་སྐྱེས་པ་གཞན་གྱིས་མཐོང་བ་ལའང་ཡོད་པའི་ཕྱིར་རོ། ། གཞན་གྱིས་མཐོང་བ་རང་གིས་མ་གྲུབ་པས་རྟགས་སུ་མི་རུང་ན་རང་གིས་མཐོང་བའི་དོན་ཡང་རྟག་སུ་མི་རུང་སྟེ་རང་རིག་མེད་པ་ཉིད་ཀྱིས་རང་གིས་མཐོང་བའང་མ་གྲུབ་པའི་ཕྱིར་རོ། ། དེས་ན་གཞན་གྱིས་མཐོང་བའི་དོན་ལས་ཀྱང་རང་དང་གཞན་གྱི་བློ་རྟོགས་པར་གྱུར་ཏེ༌། ཐམས་ཅད་ཀྱི་ཐུན་མོང་བ་ཡིན་བའི་ཕྱིར་རོ་འདིར་རང་རིག་པ་ཞེས་བྱ་བ་ནི་གཞན་གྱི་བློའི་སྤྱོད་ཡུལ་དུ་མ་གྱུར་པའི་རིག་པ་གསལ་བའོ། ། གསུམ་པ་ནི། དོན་རྟག་པ་ལ་ཁྱད་པར་མི་སྲིད་པ་དང་སྲིད་ཀྱང་བརྟག་ན་མི་འཐད་པ་དེའི་ཕྱིར་བློ་རང་གི་ཆོས་སམ་རང་གི་འབྲས་བུ་ལ་སོགས་པ་ལ་ལྟོས་པ་མེད་པ་ཅན་གྱི་དོན་གྱི་ཆོས་ཡན་གར་བ་བུམ་པ་ལ་སོགས་པ་ལས་ནི་བདག་གི་བློ་རྗེས་སུ་དཔོག་པ་མ་ཡིན་ཏེ་རྟགས་མ་ངེས་པར་འགྱུར་བའི་ཕྱིར་རོ། ། བཞི་པ་རང་ལ་བརྟེན་པའི་ཆོས་རྟགས་སུ་མི་རུང་བ་ལ་གཉིས་ལས། བློ་ལས་གཞན་མ་ཡིན་པ་རྟགས་སུ་མི་རུང་བ་དང༌།

གཞན་ཡིན་པ་རྟགས་སུ་མི་རུང་བའོ། ། དང་པོ་ནི་བློ་དེའི་རྟགས་སུ་འདོད་པ་དེ་མངོན་སུམ་གྱིས་མ་གྲུབ་ན་རྟགས་སུ་མི་རུང་སྟེ་ཕྱོགས་ཆོས་དང་འབྲེལ་བ་གཉིས་ཀ་མ་གྲུབ་པར་འགྱུར་བའི་ཕྱིར་རོ། ། དེས་ན་མངོན་སུམ་གྱིས་གྲུབ་དགོས་ལ་དེ་ཡང་བློ་རང་གི་ཆོས་གཅིག་རྟགས་སུ་འགོད་དགོས་ཏེ་བློའི་འབྲས་བུ་དང་ཡུལ་ལ་སོགས་བས་བློ་ཙམ་དཔག་ནུས་སུ་ཆུག་ཀྱང་ཁྱད་པར་རང་གི་བློ་དཔག་མི་ནུས་བའི་ཕྱིར་རོ། ། དེས་ན་རང་གི་ཆོས་ཀྱང་བློ་དེ་ཉིད་ལས་གཞན་དུ་གྱུར་བ་མ་ཡིན་པས་རྟགས་སུ་མི་རུང་སྟེ་དེ་གྲུབ་པའི་ཕྱིར་རོ། ། འོ་ན་བྱས་པའང་མི་རྟག་པའི་གོ་བྱེད་དུ་མི་རུང་བར་འགྱུར་ཏེ་དེ་གྲུབ་ན་མི་རྟག་པའང་གྲུབ་པའི་ཕྱིར་རོ་ཞེ་ན། མི་འདྲ་སྟེ་འདི་ལ་འཁྲུལ་བའི་རྒྱུ་མཚན་ཡོད་བའི་ཕྱིར་རྟགས་སུ་རུང་ངོ། ། གལ་ཏེ་རང་གི་ཆོས་བདེ་བ་ལ་སོགས་པ་རྟགས་སུ་རུང་ངོ་ཞེ་ན། འོ་ན་བདེ་སོགས་དེ་བློ་དང་རྒྱུ་འདྲ་བ་ལས་སྐྱེ་སམ་མི་འདྲ་བ་ལས་སྐྱེས་བརྟག་གྲང༌། དང་པོ་ལྟར་ན་ཡུལ་དང་དབང་པོ་ལ་སོགས་པ་མཚུངས་པ་ལས་སྐྱེ་བའི་བདེ་སོགས་དེ་ནི་བློ་ལས་ཐ་དད་མེད་པའི་ཕྱིར་རྟགས་སུ་མི་རུང་ངོ༌། ། གཉིས་པ་ལྟར་ན་བདག་གི་དབང་པོ་དང་ཡིད་ལ་བྱཻད་པ་ལས་མ་སྐྱེས་པར་དེ་དག་ལས་གཞན་པའི་ཡུལ་རྐྱང་པ་ལས་སྐྱེས་པའི་བདེ་སོགས་ཀྱིས་བདག་གི་བློ་འགྲུབ་བོ་ཞེ་ན། དེ་ཡང་འཁྲུལ་བ་ཅན་ཡིན་ཏེ་བདག་གི་རྒྱུད་ཁོ་ན་དང་འབྲེལ་བ་མ་གྲུབ་པའི་ཕྱིར་རོ། ། འདི་ལྟར་དེ་ལྟ་བུའི་བདེ་སོགས་དེ་གཞན་གྱི་རྒྱུད་དང་མ་འབྲེལ་བར་ཚད་མས་མི་འགྲུབ་བོ། ། བདག་གིས་གཞན་གྱི་བདེ་སོགས་མི་མྱོང་བའི་ཕྱིར་གྲུབ་པོ་ཞེ་ན། འོ་ན་དེ་བདག་གི་རྒྱུ་དང་འབྲེལ་བར་ཡང་མི་ཤེས་ཏེ་རང་རིག་མེད་བའི་ཕྱིར་རོ། ། དེས་ན་ཀུན་བཟང་རྩ་བ་རང་རིག་པ་ཉིད་མ་ཡིན་ན། ། རྣམ་དབྱེ་འདི་ནི་ཇི་ལྟར་འགྱུར། ། ཞེས་པ་ལྟར་རོ། ། གཉིས་པ་གཉིས་ཏེ། འབྲས་བུ་གསུམ་ལས་མི་སྲིད་པར་བསྟན་པ་དང༌།

དེ་དག་རྟགས་སུ་མི་རུང་བར་བསྟན་བའོ། ། དང་པོ་ནི་གལ་ཏེ་བློ་དང་ཐ་དད་མེད་བའི་ཆོས་རྟགས་སུ་མི་རུང་ཡང་བློའི་འབྲས་བུ་རྟགས་སུ་རུང་བ་ཡིན་ན་དེའངགཟུགས་ལ་སོགས་པ་སྟེ་སྒྲ་དང་དྲི་དང་རོ་དང་རེག་བྱ་སྟེ་ཡུལ་ལྔ་པོ་དང་མིག་ལ་སོགས་པའི་དབང་པོ་ལྔ་དང་དམིགས་པར་བྱེད་པས་ན་དམིགས་པ་སྟེ་མིག་ཤེས་ལ་སོགས་པ་ལྔ་པོ་དེ་དག་གོ ། བཅྭོ་ལྔ་པོ་དེ་ལས་མ་གཏོགས་པའི་བློ་དེའི་འབྲས་བུར་བརྟག་སུ་རུངབ་གཞན་ནི་ཐུབ་པས་ཀྱང་ཉེ་བར་མཚོན་ཅིང་རྟོགས་པ་མ་ཡིན་ནོ། ། གཉིས་པ་ནི་འབྲས་བུར་འདོད་པའི་ཆོས་དེ་དག་ལ་དབང་པོ་དང་དམིགས་པ་གཉིས་ནི་བློ་སྒྲུབ་བའི་རྟགས་སུ་མི་རུང་སྟེ་དབང་པོའི་ཡུལ་ལས་འདས་པ་ཡིན་བའི་ཕྱིར་རོ། ། འདི་ལྟར་བློ་ནི་ལྐོག་གྱུར་དུ་ཁས་བླངས་ལ་དབང་པོ་ནི་འབྲས་བུ་རྣམ་ཤེས་ལྡོག་པའི་རྟགས་ལས་དཔག་དགོས་པའི་ཕྱིར་རོ། ། གཟུགས་ལ་སོགས་པའི་དོན་ལྔ་དག་ལས་ཐམས་ཅད་ལྟ་ཕར་ཞོག་གང་རུང་གཅིག་ཀྱང་གཟུགས་ལ་སོགས་པ་མཐོངབའི་བློ་ལས་སྐྱེས་པ་རྟོགས་པ་མེད་དོ། ། ཞེས་པ་འདི་ནི་རྗེས་འགྲོ་མ་མཐོང་བ་ཡིན་ལ་རྒྱུ་གཞན་ལས་སྐྱེ་བར་སྲིད་པ་དང་བྲལ་བ་གཅིག་ཀྱང་རྟོགས་བ་མེད་ཅེས་པས་བློ་དང་ལྡོག་པ་མེད་པར་སྟོན་ནོ། ། དོན་ལྔ་ནི་འབྱུང་བ་ལ་སོགས་པ་ལས་སྐྱེས་པར་མཐོང་བའི་ཕྱིར་རོ། ། གལ་ཏེ་བློའི་ཉེར་ལེན་ལས་སྐྱེ་ན་དེ་དག་གཟུགས་ལ་སོགས་པ་ཉིད་དུ་ཇི་ལྟར་འགྱུར། དེ་ལྟར་ན་རང་གཞན་གཉིས་ཀའི་བློའི་འབྲས་བུ་ཤེས་པའི་ངེས་པ་མེད་པའི་དབང་པོ་དང་དོན་ལ་སོགས་པ་གང་ཡིན་པ་དེ་བློ་བསྒྲུབ་པའི་རྟགས་ཡིན་ནོ་ཞེས་བྱ་བ་ནི་ལེགས་པར་མ་བརྟག་པར་བབ་ཅོལ་དུ་སྨྲ་བ་ཡིན་ནོ། ། གཉིས་པ་རྟགས་སྲིད་ཀྱང་མི་འཐད་པ་ལ་གསུམ་སྟེ། འབྲེལ་བ་མ་གྲུབ་པས་རྟགས་སུ་མི་རུང་བ་དང༌། རྟགས་དེས་སྔར་དཔེ་ལ་གྲུབ་པ་མི་འཐད་པ་དང༌། དོན་ལས་བློ་མི་གྲུབ་པའི་འཐད་པ་གཞན་བསྟན་བའོ། ། དང་པོ་ནི་བློ་སྒྲུབ་པའི་རྟགས་གཅིག་ཡོད་པ་སྲིད་དུ་ཆུག་ན་ཡང་དེས་ཇི་ལྟར་རང་གི་བློ་རྟོགས་པར་འགྱུར་ཞེས་སྦྱར་རོ།

། དེ་ཅིའི་ཕྱིར་ཞེ་ན་རྟགས་དེ་དང་དོན་གཉིས་ལྷན་གཅིག་ཏུ་འབྲེལ་བ་མཐོང་བ་མེད་པའི་ཕྱིར་རོ། ། དེ་ཡང་བློ་ནམ་ཡང་མངོན་སུམ་གྱིས་མ་གྲུབ་པའི་ཕྱྀར་རོ། ། འབྲེལ་ཡུལ་མངོན་སུམ་གྱིས་མཐོང་ཡང་གནོད་པ་ཅན་གྱི་རྗེས་དཔག་གིས་རྟགས་མི་མཐུན་ཕྱོགས་ལ་ཁེགས་ན་འབྲེལ་བ་འགྲུབ་པ་མ་ཡིན་ནམ་ཞེ་ན། རྟགས་འགའ་ཞིག་ལ་དེ་ལྟ་བུ་ཡོད་ཀྱང་འདི་ལ་མི་སྲིད་དེ་རྒྱུ་འབྲས་ཀྱི་རྗེས་འགྲོ་མ་གྲུབ་ན་ལྡོག་པ་མི་འགྲུབ་པའི་ཕྱིར་རོ། ། དེས་ན་རྟགས་དག་ནི་སྒྲོན་མ་བཞིན་དུ་རང་ཡོད་པ་ཙམ་གྱིས་མ་མཐོང་བའི་ལྐོག་གྱུར་གྱི་གསལ་བྱེད་མ་ཡིན་ཏེ་དཔེ་དེ་གོ་བ་ཚུལ་གསུམ་ངེས་པ་ལ་ལྟོས་པའི་ཕྱིར་རོ།

 ། གཉིས་པ་ནི་རང་ལ་བློ་སྒྲུབ་བར་བྱེད་བའི་རྟགས་དེ་ཉིད་ལས་རང་ལ་བློ་མ་གྲུབ་ཀྱི་སྔ་རོལ་དུ་གང་ཟག་གཞན་ལ་བློ་དེ་ནི་གྲུབ་པར་བྱེད་ལ་དེ་དཔེར་བྱས་ནས་ཕྱིས་རྟགས་དེ་ཉིད་ཀྱིས་རང་ལ་བློ་དཔོག་པར་བྱེད་དོ་ཞེ་ན། ། འོ་ན་གཞན་ལ་བློ་དཔོག་པའི་རྗེས་དཔག་དེ་ལ་དཔེ་མི་དགོས་ན་འདིར་ཡང་མཚུངས་ལ་དགོས་ན་དེ་ལའང་དཔེ་གཞན་ཅིག་སྒྲུབ་པའི་རྗེས་དཔག་དགོས་ལ་དེ་ལའང་དཔེ་སྒྲུབ་པའི་རྗེས་དཔག་དགོས་པས་དཔེ་སྒྲུབ་པའི་རྗེས་དཔག་ཐུག་མེད་དུ་འགྱུར་རོ། ། རྗེས་དཔག་སྔ་མ་ལ་དཔེ་མངོན་སུམ་གྱིས་གྲུབ་ན་འདིར་ཡང་འགྲུབ་པས་རྗེས་དཔག་དོན་མེད་དུ་འགྱུར་རོ། ། གསུམ་པ་ལ་གསུམ་ལས། དང་པོ་དོན་འགྲུབ་པ་བློ་ལ་རག་ལས་པས་སྒྲུབ་བྱེད་དུ་མི་རུང་བ་ནི་དོན་བློའི་སྒྲུབ་བྱེད་ཡིན་ན་སྐྱོན་དུ་མ་ཡོད་པ་དེའི་ཕྱིར་སྔོ་འཛིན་ལ་སོགས་པའི་བློ་མ་འཁྲུལ་བ་ཡོད་པ་ལས་དོན་སྔོན་པོ་ལ་སོགས་པ་ཡོད་པ་དང་ཡིན་པར་འགྲུབ་སྟེ་ཡོད་པ་དང་ཡིན་པའི་ཐ་སྙད་དེ་ལ་རག་ལས་པའི་ཕྱིར་རོ། ། དོན་ལས་ཇི་ལྟར་ཡང་ཞེས་པ་དོན་ཡོད་པ་ཙམ་དོན་གསལ་བ་ལ་སོགས་པ་ལས་བློ་དེ་འགྲུབ་པ་མིན་ཏེ། འགྲུབ་ན་ཐམས་ཅད་ཀྱིས་ཐམས་ཅད་མཐོང་བར་ཐལ་བའི་ཕྱིར་རོ། ། དེས་ན་བློ་དེ་རང་ཉིད་དོན་འཛིན་བྱེད་དུ་མ་གྲུབ་པར་འགྱུར་ན་དོན་རང་ཉིད་ཡོད་པ་ཙམ་ལས་དེའི་ཐ་སྙད་གྲུབ་པ་མེད་པའི་ཕྱིར་རོ། ། གཉིས་པ་རང་རིག་མེད་ན་གཞན་གྱི་བློ་ཡང་མི་རྟོགས་པར་བསྟན་པ་ནི། བདག་ཉིད་ཀྱི་རྒྱུད་ལ་བློ་མངོན་སུམ་གྱིས་བློར་མཐོང་བ་དང་བློ་དེ་ལ་བརྟེན་ནས་དེའི་འབྲས་བུ་ངག་གི་བརྗོད་པ་ཁྱད་པར་ཅན་དང་ལུས་ཀྱི་གཡོ་འགུལ་དང་གདོང་གི་མདངས་ལ་སོགས་པ་ཁྱད་པར་ཅན་སྐྱེ་བར་མཐོང་ན་བློ་དང་རྣམ་རིག་ཁྱད་པར་ཅན་རྒྱུ་འབྲས་སུ་གྲུབ་པ་ཡིན་ནོ། ། དེས་ན་བློ་མེད་ན་མི་འབྱུང་བའི་འབྲས་བུ་དེ་གཞན་ལ་མཐོང་ན་གཞན་གྱི་བློ་རྗེས་སུ་དཔོག་པ་ཡིན་པ་ལ་འདིར་ལུས་ངག་གི་རིག་བྱེད་དེས་སེམས་རྗེས་སུ་དཔག་མི་ནུས་པར་འགྱུར་ཏེ་ཁྱབ་པ་ངེས་པའི་དཔེ་མེད་པའི་ཕྱིར་རོ།

། དེ་ཡང་བདག་རྒྱུད་ལ་རང་རིག་མེད་པ་ཉིད་ཀྱིས་བློ་དང་ལུས་ངག་གི་རིག་བྱེད་གཉིས་ཀྱི་འབྲེལ་བ་མཐོང་བ་མེད་པའི་ཕྱིར་རོ། ། གསུམ་པ་ཁྱད་པར་དུ་དོན་ལས་ཡིད་དཔག་ཏུ་མི་རུང་བ་ནི་མིག་ལ་སོགས་པའི་བློ་དོན་ལྡན་ཡིན་པས་དོན་གྱིས་བསྒྲུབ་པ་སྲིད་དུ་ཆུག་ནའང་ཡིད་ཀྱི་བློ་སྒྲུབ་པ་ལ་དོན་གྱི་རྟགས་རབ་ཏུ་གྲུབ་པ་ཡོད་པ་མིན་ཏེ་དེ་དོན་ལས་མི་སྐྱེ་བའི་ཕྱིར་རོ། ། གལ་ཏེ་ཡིད་ཀྱི་བློ་སྤྱི་དངོས་པོར་འགྱུར་བ་ལས་སྐྱེ་བའང་མི་འཐད་དེ་སྤྱི་རྐྱང་བ་འཛིན་པ་མི་སྲིད་བའི་ཕྱིར་རོ་ཞེས་པ་ལ་སོགས་པ་གོང་དུ་བཤད་ཟིན་ཏོ། ། དེས་ན་ཡིད་ཀྱི་བློ་ནི་དོན་ལ་མི་ལྟོས་པར་བག་ཆགས་སད་པ་ཙམ་ལས་བྱུང་བ་ཡིན་ནོ།། ལྔ་བ་བློ་ཤེས་པ་གཞན་གྱིས་རིག་པར་འདོད་པ་དགག་པ་ལ་གསུམ་སྟེ། བློ་སྔ་ཕྱི་གསལ་བྱ་གསལ་བྱེད་དུ་མི་འཐད་པ་དང༌། དེ་ལ་རྩོད་པ་སྤང་པ་དང༌། རང་རིག་མེད་ན་ཧ་ཅང་ཐལ་བའོ། ། དང་པོ་ནི་རང་རིག་མེད་པར་འདོད་པ་ཁྱོད་ཀྱི་ལུགས་ལ་དོན་བློས་གསལ་བར་བྱས་ན་བློ་གཞན་གྱི་གསལ་བྱེད་དོ་ཞེས་གྲག་ན་ཇི་ལྟར་བློ་གཞན་བློ་གཞན་གྱིས་རབ་ཏུ་གསལ་བར་བྱེད་བར་འགྱུར་ཞེས་པ་ནི་རང་རིག་མེད་ན་བློ་གཞན་གྱིས་རིག་པའང་མི་འཐད་པའི་འདྲ་བའོ། ། འདི་ལ་དྲི་རྒྱུ་ཅི་ཞིག་ཡོད་བློ་སྔ་མ་ལས་སྐྱེས་པའི་ཕྱི་མ་དེས་བློ་སྔ་མ་གསལ་བར་བྱེད་པ་ཡིན་གྱི་དུས་མཉམ་པའི་བློ་ཕན་ཚུན་གསལ་བར་བྱེད་པ་ནི་མ་ཡིན་ནོ་ཞེ་ན། འོ་ན་བློ་ཕྱི་མས་སྔ་མ་གསལ་བར་བྱེད་པའི་རྒྱུ་མཚན་ཅི་ཡིན་ཕྱི་མ་དེ་སྔ་མ་དང་འདྲ་བར་སྐྱེས་པའི་ཕྱིར་རོ་ཞེ་ན། མི་འཐད་དེ་བློ་སྔ་ཕྱི་གཉིས་ཀ་རང་ཉིད་གསལ་བ་མ་ཡིན་པའི་བདག་ཉིད་དུ་མཚུངས་བའི་ཕྱིར་བློ་སྔ་མ་གསལ་བྱ་ཕྱི་མ་གསལ་བྱེད་དུ་གང་ལས་ཡིན་ཏེ་བུམ་པ་སྔ་ཕྱི་གསལ་བྱ་གསལ་བྱེད་དུ་མི་རུང་བ་བཞིན་ནོ། ། གཉིས་པ་ལ་གསུམ་སྟེ། དོན་གསལ་བར་འཇོག་པའི་འཐད་པ་དང༌། བློ་སྔ་ཕྱིའང་དེ་ལྟར་དུ་འདོད་ན་རང་རིག་ཏུ་གྲུབ་པ་དང༌།

དེ་དག་གི་དོན་བསྡུ་བའོ། ། དང་པོ་ནི་རང་རིག་མེད་པའི་བློ་གསལ་བ་མ་ཡིན་ན་བུམ་པ་ལ་སོགས་པའི་ཡུལ་ཡང་ཇི་ལྟར་གསལ་བའི་ཐ་སྙད་དུ་འགྱུར་ཏེ་རང་རིག་མེད་པའི་ཕྱིར་རོ་ཞེ་ན། ཡུལ་ནི་རང་གི་ངོ་བོར་གསལ་བར་སྐྱེས་པ་མ་ཡིན་ཀྱང་གསལ་བར་གྲུབ་པའི་ཤེས་པ་ལ་དོན་གྱི་ངོ་བོ་སྟེ་རྣམ་པ་འཕོས་པའི་ཕྱིར་གསལ་བ་ཡིན་ནོ། ། གསལ་བ་དང་རྣམ་པ་ཐ་དད་པ་མ་ཡིན་ཏེ་རང་ཉིད་གསལ་བའི་ཤེས་པ་དེའང་བུམ་པ་ལ་སོགས་པའི་ཡུལ་དེའི་རྣམ་པའི་ངོ་བོ་ཉིད་དུ་སྐྱེ་བའི་ཕྱིར་རོ། ། དེས་ན་དོན་འདི་ཉིད་མི་གསལ་བ་ཡིན་ཡང་དེ་འཛིན་པའི་བློ་རང་ཉིད་རབ་ཏུ་གསལ་དགོས་ཏེ་དོན་གྱི་གསལ་བྱེད་ཡིན་བའི་ཕྱིར་སྒྲོན་མ་བཞིན་ནོ། ། གཉིས་པ་ནི་དོན་རྣམ་པ་བློ་ལ་འཕོས་ནས་གསལ་བ་དེ་ལྟར་བློ་ཕྱི་མ་ལ་བློ་སྔ་མའི་རྣམ་པ་འཕོས་པའི་ཚུལ་གྱིས་གསལ་བར་འདོད་ཅེ་ན། འོ་ན་བློ་སྔ་མ་དེ་ཕྱི་རོལ་དོན་གྱི་བདག་ཉིད་དུ་འགྱུར་ཏེ་བློ་ཕྱི་མའི་དམིགས་པའི་རྐྱེན་བྱེད་པའི་ཕྱིར་རོ། ། འདོད་པར་མི་ནུས་ཏེ་བློས་སྔ་མ་ནི་ཕྱི་མའི་བདག་རྐྱེན་ནམ་དེ་མ་ཐག་པའི་རྐྱེན་ཡིན་པའི་ཕྱིར་རོ། ། འོན་ཀྱང་བློ་ཕྱི་མས་སྔ་མ་ལ་དྲན་བའི་ཚུལ་གྱིས་དམིགས་པ་ཙམ་ནི་མི་དགག་གོ ། གཞན་ཡང་བློ་སྔ་མ་དེ་ལ་རང་རིག་ཡོད་ན་བློ་ནི་རང་རིག་པར་གྲུབ་པའི་ཕྱིར་རིག་བྱེད་གཞན་ལ་ལྟོས་པ་མ་ཡིན་ནོ། ། བློ་སྔ་མ་ལ་རང་རིག་ཡོད་པ་དེ་ལྟ་མ་ཡིན་ན་ཡུལ་བུམ་པ་ལ་སོགས་པའི་བེམ་པོ་དང་བློ་སྔ་མ་གཉིས་རང་རིག་མ་ཡིན་པར་ལྷན་གཅིག་ཆོས་མཚུངས་པའི་ཕྱིར་དང་བློ་ཕྱི་མས་གསལ་བར་བྱེད་པའི་ཕྱིར་རོ། ། འོན་ཀྱང་བླཽ་སྔ་མ་ལ་ཤེས་པ་ཞེས་བརྗོད་ཀྱང་བློའི་དམིགས་རྐྱེན་བྱེད་བའི་ཕྱི་རོལ་ཉིད་དུ་འགྱུར་ཏེ་བུམ་བ་བཞིན་ཞེས་པའི་དོན་ཏོ། ། གསུམ་པ་དོན་བསྡུ་བ་ལ་གསུམ་སྟེ། བློ་དང་དོན་གསལ་བར་འཇོག་པའི་དོན་བསྡུ་བ་དང༌། འདྲ་བ་ཙམ་གྱིས་གསལ་བྱ་གསལ་བྱེད་དུ་མི་རུང་བའི་དོན་བསྡུ་བ་དང༌།

གསལ་བྱ་གསལ་བྱེད་དུ་མི་རུང་བའི་དཔེ་བསྟན་པའོ། ། དང་པོ་ནི་བློ་ནི་རང་གི་ངོ་བོས་གསལ་བ་ཡིན་ཞིང་དོན་ནི་དེ་ལ་རྣམ་པ་འཕོས་པའི་སྟོབས་ཀྱིས་གསལ་བར་བརྗོད་པ་དེའི་ཕྱིར་ཞེས་པའི་ཚིགས་བཅད་གཅིག་ གོ ། གཉིས་པ་ནི་བློ་ཕྱི་མ་དེ་སྔ་མ་ལ་བརྟེན་ནས་སྔ་མ་དང་འདྲ་བར་སྐྱེས་པ་ཡིན་ཡང་བློ་ཕྱི་མ་དེ་ཡིས་བློ་གཞན་སྔ་མ་དེ་རབ་ཏུ་གསལ་བར་བྱས་པར་མི་འདོད་དེ་བློ་སྔ་མ་དེའང་རང་ཉིད་རབ་ཏུ་གསལ་བར་སྐྱེས་པའི་ཕྱིར་གང་གིས་གང་གསལ་བར་སྒྲུབ་པར་བྱེད་གལ་ཏེ་བློ་ཕྱི་མ་དེ་བློ་སྔ་དང་འདྲ་བར་ཅིས་ཀྱང་སྔ་མའི་གསལ་བྱེད་མ་ཡིན་ན་སྔོ་འཛིན་གྱིས་ཀྱང་སྔོན་པོ་གསལ་བར་མི་བྱེད་བར་འགྱུར་ཏེ་སྔོན་པོ་དང་འདྲ་བར་སྐྱེས་པ་ཙམ་ཡིན་པའི་ཕྱིར་རོ་ཞེ་ན། དེས་ཀྱང་ཕྱི་རོལ་གྱི་དོན་སྔོན་པོ་གསལ་བར་བྱས་པ་ནི་མེད་ཀྱི་དོན་སྔོན་པོ་དེའི་ངོ་བོ་བློ་ལ་འཕོས་པ་ཉིད་ཀྱིས་གསལ་བ་ཡིན་པའི་ཕྱིར་རོ། ། གསུམ་པ་ནི་བློ་སྔ་ཕྱི་གཉིས་ཀ་གསལ་བྱ་གསལ་བྱེད་དུ་མི་རུང་བ་ནི་དཔེར་ན་སྒྲོན་མ་གཉིས་གཅིག་གིས་གཅིག་གསལ་བར་མི་བྱེད་པ་བཞིན་ནོ། ། གཉིས་ཀ་མི་གསལ་ནའང་གསལ་བྱ་གསལ་བྱེད་དུ་མི་རུང་སྟེ་བུམ་པ་དང་སྣམ་བུ་བཞིན་ནོ། ཞེས་ཤུགས་ཀྱིས་བསྟན་ཏོ། ། གཉིས་ལས་གང་རུང་གཅིག་གསལ་ལ་གཅིག་མི་གསལ་ན་གསལ་བྱ་གསལ་བྱེད་དུ་རུང་བའི་དཔེ་ནི་མར་མེ་དང་བུམ་པ་དག་ལ་སོགས་བ་གསལ་བྱ་དང་མར་མེ་ལ་སོགས་པ་གསལ་བྱེད་དུ་གྲུབ་བའི་ངོ་བོ་ཡིས་གསལ་བྱ་གསལ་བྱེད་ཀྱི་ཐ་སྙད་འཇིག་རྟེན་པ་རབ་ཏུ་རྒྱས་པར་བྱེད་དོ། ། འོ་ན་མར་མེ་དང་བུམ་པ་གཉིས་གསལ་བྱ་གསལ་བྱེད་དུ་འགྱུར་ཞེ་ན། དེར་བརྟེན་ཞེས་པ་བུམ་པ་མི་གསལ་བ་དང་མར་མེ་གསལ་བར་གྲུབ་པ་དེ་ལ་བརྟེན་ནས་དེ་ལྟར་འགྱུར་རོ་ཞེས་པའོ། ། ཡང་ན་ལྷན་གཅིག་བྱེད་བའི་རྐྱེན་མར་མེ་དེ་ལ་བརྟེན་ནས་བུམ་པའང་གསལ་བར་སྐྱེས་པའི་ཕྱིར་དེས་དེ་གསལ་བར་བྱས་པའོ། ། གསུམ་པ་རང་རིག་མེད་ན་ཧ་ཅང་ཐལ་བ་ནི།

གལ་ཏེ་རང་རིག་མེད་ན་དོན་དང་བློ་ཐམས་ཅད་ལ་འདི་ནི་འདི་ལྟ་བུ་ཡིན་ནོ་ཡོད་དོ་ཞེས་པ་ལ་སོགས་བའི་ཐ་སྙད་རྒྱུན་ཆད་བར་འགྱུར་ཏེ་ཡུལ་དང་དབང་པོ་རུང་ཡུལ་གཅིག་ཏུ་ཚོགས་པ་ཙམ་གྱིས་ཡུལ་དེ་མཐོང་བའི་བློ་ཙམ་ཞིག་སྐྱེས་ཀྱང་དཀར་པོ་མཐོང་ངོ་ཞེས་བྱ་བ་ལ་སོགས་པའི་ངེས་པའི་ཤེས་པ་སྐྱེ་བ་མ་ཡིན་པའི་ཕྱིར་ཡིད་མ་གཏད་བའི་དུས་ཀྱི་མངོན་སུམ་བཞིན་ནོ། ། མཐོང་བ་ཙམ་གྱིས་ངེས་པ་མི་འདྲེན་པ་དེས་ན་ཡུལ་སྔོན་པོ་ལ་སོགས་པ་མྱོང་བའི་ཁྱད་པར་གང་ལས་རྗེས་སུ་སྐྱེས་པའི་ངེས་བ་འདི་སྐྱེ་བར་འགྱུར༌། དེ་ལྟ་བུའི་ངཻས་པ་དེ་སྐྱེས་ན་དོན་ལས་གཞན་པའི་ཤེས་པ་དེའང་དོན་མཐོང་བ་དེ་ཉིད་ཀྱི་ཚེ་ན་མཐོང་བ་གདོན་མི་ཟ་བ་ཡིན་ཏེ་བློ་སྔ་མ་ལ་རང་རིག་མེད་ན་ཕྱི་མས་དེ་དྲན་པ་མི་རུང་བའི་ཕྱིར་རོ། ། གཉིས་པ་མདོ་མཛད་པའི་རིགས་པས་སྒྲུབ་པ་ལ་གཉིས་ཏེ། ཇི་ལྟར་གྲུབ་པ་དང༌། དེ་ལ་རྩོད་པ་སྤང་བའོ། དང་པོ་དྲན་བའི་རྟགས་ལས་བློ་ཚུལ་གཉིས་སུ་གྲུབ་བར་མ་ཟད་བློ་བདག་ཉིད་རིག་པར་ཡང་གྲུབ་པ་ཡིན་ནོ། ཡང་ན་ཡུལ་ཤེས་དེའི་ཤེས་པའི་ཁྱད་པར་ལས་རང་རིག་པ་གྲུབ་པར་མ་ཟད་དྲན་བའི་རྟགས་ལས་ཀྱང་རང་རིག་འགྲུབ་པ་ཡིན་ཏེ་རང་རིག་པ་དེ་དྲན་པའི་རྒྱུ་ཡིན་པའི་ཕྱིར་རོ། ། སྔར་ཉམས་སུ་མ་མྱོང་ཡང་དྲན་ན་ཧ་ཅང་ཐལ་བའི་ཕྱིར་ཏེ། སྤྱོད་འཇུག་ལས། གལ་ཏེ་རང་རིག་ཡོད་མིན་ན། ། རྣམ་ཤེས་དྲན་པར་ཇི་ལྟར་འགྱུར། །ཞེས་པ་ལྟར་རོ། ། གཉིས་པ་ནི་ཁ་ཅིག་ན་རེ། དྲན་པའི་རྟགས་ཀྱིས་མྱོང་བ་ཙམ་སྔོན་དུ་སོང་བར་སྒྲུབ་ན་གྲུབ་ཟིན་སྒྲུབ་པར་འགྱུར་ཏེ་ཕྱིར་རྒོལ་ཀྱང་དེ་ལྟར་འདོད་པའི་ཕྱིར་རོ། ། རང་རིག་པའི་ཚུལ་གྱིས་མྱོང་བ་སྒྲུབ་ན་མ་ངེས་ཏེ་ཤེས་པ་སྔ་མ་སྔ་མ་རྣམས་ཕྱི་མ་ཕྱི་མ་གཞན་གྱིས་མྱོང་བ་ལས་ཀྱང་བློ་སྔ་མ་ལ་དྲན་པ་སྐྱེས་པ་མཐོང་བའི་ཕྱིར་རོ་ཞེ་ན། འདིའི་ལན་ལ་གཉིས་ཏེ། རྣམ་འགྲེལ་མཛད་བའི་ལན་དང༌། མདོ་མཛད་བའི་ལན་ནོ།

དང་པོ་ལ་གཉིས་ཏེ། ཐལ་བ་དགོད་པ་དང༌། དེའི་ལན་དགག་པའོ། ། དང་པོ་ནི། རང་དོན་དུ། ཡི་གེ་ཀུན་སློང་ཤེས་པ་ལས། ། སྐྱེས་ལ་ཤེས་པས་སྒྲ་སྐྱེའོ། ། ཞེས་བཤད་དེ་ཡི་གེའི་རྒྱུ་ཀུན་སློང་གི་རིམ་པ་དང༌། དེ་ལས་ཡི་གེའི་རིམ་པ་དང༌། དེ་ལས་ཉན་ཤེས་ཀྱི་རིམ་པ་དང༌། དེ་ལས་དྲན་པ་རིམ་བཞིན་དུ་སྐྱེ་བར་བཤད་དོ། །དེ་ལ་ཡི་གེ་རིང་པོ་ལ་སོགས་བ་ནི་དོན་ལ་ཡོད་པ་མ་ཡིན་ཏེ་དངོས་པོ་ཐམས་ཅད་དུས་སྐད་ཅིག་མ་ཡིན་པའི་ཕྱིར་རོ། ། ཉན་ཤེས་ཀྱིས་རིང་པོར་འཛིན་པའང་མ་ཡིན་ཏེ་དེས་སྔ་ཕྱི་གཉིས་མི་འཛིན་བའི་ཕྱིར་དང༌། ། ད་ལྟ་བ་ཡང་སྐད་ཅིག་གཅིག་ལས་མེད་བའི་ཕྱིར་རོ། ། དེས་ན་ཡི་གེ་ལ་སོགས་པ་རིང་པོར་འཛིན་པ་ཐམས་ཅད་ནི་དྲན་པའི་རྟོག་པ་ཡིན་ནོ། དྲན་པ་དེའང་ཤེས་པ་གཞན་གྱིས་མྱོང་པ་མི་སྲིད་དེ་མྱོང་བྱའི་ཤེས་པ་དུ་མའི་མཐར་མྱོང་བྱེད་ཀྱི་ཤེས་པ་གཅིག་སྐྱེ་ན་དྲན་པ་མི་སྲིད་དེ་དེའི་འདས་མ་ཐག་པའི་ཤེས་པ་དེ་མ་གཏོགས་པ་དེའི་སྔ་མ་རྣམས་མྱོང་བ་མེད་པའི་ཕྱིར་རོ། ། མྱོང་བྱའི་ཤེས་པ་སྐད་ཅིག་མ་རེ་རེའི་རྗེས་སུ་དེ་མྱོང་བྱེད་ཀྱི་ཤེས་པ་སྐད་ཅིག་མ་རེ་སྤེལ་ནས་སྐྱེ་ན་མཐོང་བ་དང་མྱོང་བ་གཉིས་ཀ་བར་ཆད་དང་བཅས་པར་འགྱུར་ལ་འདོད་ན་རིང་པོར་དྲན་པ་མི་སྲིད་པར་འགྱུར་རོ། ། དེས་ན་སྐྱེས་བུའི་ཉན་ཤེས་འདིས་ཡི་གེ་རིང་པོ་ལ་སོགས་པ་སྟེ་ཐུང་ངུ་དང་ཤིན་ཏུ་རིང་པོ་འཛིན་བར་མི་གྱུར་ཏེ། ཉན་ཤེས་དེའི་ཡུལ་ནི་རིང་པོ་སྟེ་ཡི་གེ་གཅིག་མ་རྫོགས་ཀྱི་བར་དུ་མི་འགག་བར་གནས་པ་མེད་པའི་ཕྱིར་ རོ། ། རྒྱན་ལས་ ཡིག་ཕྱི་མང་པོ་གནས་མེད་ཕྱིར། ། ཞེས་བཤད་དེ་ཡི་གེའི་ཕྱི་མོ་ནི་དང་པོ་ཆ་སྟེ་ཕྱི་མ་རྣམས་སྐྱེད་པའི་རྒྱུ་ཡིན་བའི་ཕྱིར་རོ། ། དེ་མང་པོར་སྟེ་ཡི་གེའི་ཆ་ཕྱི་མ་རྣམས་རྫོགས་ཀྱི་བར་དུ་མི་གནས་པ་ཡིན་ཏེ་ཡི་གེའི་ཆ་ཐུང་ངུ་གཉིས་བརྗཽད་པའི་ཚེ་ཕྱི་མ་རྫོགས་པ་ན་སྔ་མ་འགག་པ་བཞིན་ནོ། ། དེས་ན། གནས་ན་གོ་རིམ་མེད་བས་ན།

ཞེས་པ་ལ་སོགས་པའང་ཡི་གེ་ལ་སྦྱར་ནས་བཤད་དོ། ། འདིར་བློ་ལ་སྦྱར་ཏེ་ཉན་ཤེས་དེ་ཡུལ་རིང་པོ་ཡི་གེའི་ཆ་རྫོགས་ཀྱི་བར་དུ་མི་གནས་ན་ཅི་འགལ་ཞེ་ན། ཕན་ཚུན་གཅིག་ཏུ་འདྲ་བ་མེད་བའི་ཡི་གེའི་ཆ་ཤས་དུ་མ་དུས་སྔ་ཕྱིའི་རིམ་པ་དང་ལྡན་པ་དེས་ཇི་ལྟར་བློ་སྐད་ཅིག་རིམ་མེད་ལ་ཕན་འདོགས་པར་བྱེད་ཅེས་པ་ཡི་གེའི་ཆ་དང་པོས་བློ་སྐད་ཅིག་མ་དེ་བསྐྱེད་ན་ཡི་གེའི་ཆ་ཕྱི་མ་རྣམས་དོན་མེད་དུ་འགྱུར་ལ་སྔ་མས་སྐྱེད་མི་ནུས་ན་ཕྱི་མ་རྣམས་ཀྱིས་ཀྱང་སྐྱེད་མི་ནུས་པར་ཐལ་བའི་ཕྱིར་དང༌། ཡུལ་སྔ་ཕྱི་དུ་མ་ཡིན་ན་བློ་ཡང་སྔ་ཕྱི་དུ་མར་ཐལ་བའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ཏེ། བློ་གཅིག་པའི་ཕྱོགས་ལ་རིང་སོགས་འཛིན་པ་མི་འཐད་པ་དང༌། དུ་མའི་ཕྱོགས་ལ་མི་འཐད་པའོ། ། དང་པོ་ལ་གཉིས་ཏེ། རིམ་ལྡན་མཐའི་བར་དུ་གནས་པ་མི་འཐད་པ་དང༌། རིམ་མིན་དུ་སྐྱེ་བ་དུས་གཞན་དུ་སྡོད་པ་མི་འཐད་པའོ། ། དང་པོ་ནི་གལ་ཏེ་སྒྲའི་ཆ་དུ་མ་ལས་བློ་གཅིག་སྐྱེ་བ་མ་ཡིན་ཏེ་ཡི་གེའི་བདག་ཉིད་རིང་པོ་ལ་སོགས་པ་གཅིག་ལས་བློ་གཅིག་སྐྱེ་བའི་ཕྱིར་རོ། ། དེ་ཅིའི་ཕྱིར་ཞེ་ན་ཡི་གེའི་ཆ་སྔ་མ་སྔ་མ་ནི་མཐའི་ཆ་མ་རྫོགས་ཀྱི་བར་དུ་གནས་པའི་ཕྱིར་ཞེ་ན། འོ་ན་འོག་ནས་འོག་ཏུ་ཡི་གེའི་སྒྲའི་ཆ་ཇེ་ཆེ་འཕེལ་བར་འགྱུར་ཏེ་ཆ་སྔ་མ་སྔ་མའི་སྟེང་དུ་ཕྱི་མ་ཕྱི་མས་སྣན་བའི་ཕྱིར་རོ། ། འདོད་ན་ཡི་གེ་རྫོགས་པའི་ཚེ་ཡི་གེའི་ཆ་རིམ་པ་མ་ཡིན་པར་འཛིན་པར་འགྱུར་ཏེ་ཡི་གེའི་ཆ་ཐམས་ཅད་དུས་གཅིག་ཏུ་ཚོགས་པའི་ཕྱིར་རོ། འདོད་ན་ཐ་མར་རིམ་ལྡན་གྱི་བློ་མེད་པར་འགྱུར་ལ། འདོད་ན་རིང་པོ་ལ་སོགས་པ་འཛིན་པ་མེད་པར་འགྱུར་རོ། ། ཡི་གེའི་ཆ་དང་པོ་འཛིན་པའི་བློ་དེ་ཉིད་ཆ་ཐ་མ་རྫོགས་ཀྱི་བར་དུ་གནས་པས་དེ་ལ་ཡི་གེའི་ཆ་རིམ་པར་སྣང་བའི་ཕྱིར་རིང་པོར་འཛིན་ནོ་ཞེ་ན། ཡི་གེའི་ཆ་རྫོགས་པ་དེའི་འོག་ཏུ་ཡུལ་ཡི་གེ་དེ་ལ་གནས་པ་མེད་པའི་ཕྱིར་ཡི་གེ་འཛིན་པའི་བློ་ནི་རང་ཉིད་རྐྱང་བར་གནས་པ་མ་ཡིན་ནོ།

། བློ་དེ་ཡུལ་ལ་མ་ལྟོས་པ་རང་ཉིད་གནས་ན་ཕྱིས་ཀྱང་སྟེ་དུས་རིང་པོར་བློ་དེ་མི་འཇིག་པར་འགྱུར་ཏེ་བློ་སྔ་མ་ཡུལ་མེད་ཀྱང་མི་འཇིག་པ་དེ་དང་ཁྱད་པར་མེད་པའི་ཕྱིར་རོ། ། དེ་ལྟར་ན་ཡི་གེ་ཤིན་ཏུ་རིང་པོར་འཛིན་པར་འགྱུར་རོ། ། ཡུལ་འགགས་པ་རིང་པོར་མི་འཛིན་ན་རིང་པོ་འཛིན་པ་མི་སྲིད་པར་འགྱུར་ཏེ་ཐམས་ཅད་ཡི་གེའི་ཆ་ཤས་འཛིན་པའི་ཕྱིར་རོ། ། གཉིས་པ་ནི་ཡི་གེའི་བདག་ཉིད་གཅིག་ཁོ་ན་སྔ་ཕྱིའི་རིམ་པ་མེད་པ་དེ་དུས་གཅིག་ཆར་དུ་སྐྱཻས་ནས་དེ་དུས་གཉིས་པ་དང་གསུམ་པ་ལ་སོགས་པར་ཡང་སྡོད་པའི་ཕྱིར་རིང་པོར་འཛིན་པའི་བློ་སྐྱེའོ་ཞེ་ན། དེ་ལ་སྔར་བརྗོད་པའི་སྐྱོན་དེ་ཉིད་ཡིན་ཏེ་གཅིག་ཆར་སྐྱེས་ནས་དུས་ཅུང་ཟད་གཅིག་སྡོད་ན་དུས་རྟག་ཏུ་སྡོད་པར་འགྱུར་ཏེ་སྔར་གྱི་མི་འཇིག་པ་དེ་དང་ཁྱད་པར་མེད་པའི་ཕྱིར་རོ། ། ཡང་ན་སྔར་ཡང་མི་སྡོད་པར་འགྱུར་རོ། ། གཅིག་ཆར་སྐྱེ་བ་ལ་སྐྱོན་གཞན་ཡང་ཡོད་དེ་དང་པོ་ལན་གཅིག་རྩོལ་བ་བྱས་པ་ལས་ཡི་གེའི་ཆ་ཐམས་ཅད་རྫོགས་པར་སྐྱེ་བར་འགྱུར་ཏེ་ཆ་སྔ་ཕྱི་ལ་ཐ་དད་མེད་པའི་ཕྱིར་རོ། དེ་ལྟར་ན་ཡི་གེ་བརྗོད་པའི་རྩོལ་བ་ཕྱྀ་མ་ཕྱི་མ་དོན་མེད་དུ་འགྱུར་རོ།

 ། གལ་ཏེ་རྩོལ་བའི་ཡི་གེ་རྣམས་གྲུབ་ཟིན་གསལ་བྱེད་ཡིན་གྱི་སྐྱེད་པར་བྱེད་པ་ནི་མ་ཡིན་ནོ་ཞེ་ན། དེའང་སྐྱཽན་འདི་ཡོད་དེ་རྩོལ་བ་ལན་གཅིག་བྱས་པས་ཐམས་ཅད་གསལ་བའི་ཕྱིར་རྩོལ་བ་གཞན་དོན་མེད་དུ་འགྱུར་རོ། ། རྩོལ་བ་ཐ་དད་ལས་ཆ་ཐ་དད་སྐྱེ་ན་ཆ་མེད་གཅིག་ཏུ་མི་ རུང་ངོ༌། ། དེས་ན་ཉན་ཤེས་ཀྱི་སྐད་ཅིག་རེ་རེས་ཡི་གེའི་ཆ་ཤས་རེ་རེ་ལས་མི་འཛིན་པའི་ཕྱིར་རིང་པོར་འཛིན་པ་ཇི་ལྟར་སྲིད་བློ་གཅིག་གི་ཕྱོགས་བསྟན་ནོ། ། གཉིས་པ་བློ་དུ་མའི་ཕྱོགས་ལ་མི་འཐད་པ་ལ་གཉྀས་ཏེ། དུ་མ་རིམས་ཀྱིས་འཇུག་པ་ལ་རིང་པོ་འཛིན་པ་མི་སྲིད་པ་དང༌། གཅིག་ཅར་འཇུག་པ་ལ་མི་སྲིད་པའོ། ། དང་པོ་ལ་གཉིས་ཏེ། རིམ་ལྡན་མ་སྤེལ་བར་སྐྱེ་བ་དང༌། སྤེལ་ནས་སྐྱེ་བ་མི་སྲིད་པའོ། ། དང་པོ་ནི་བློའི་སྐད་ཅིག་མ་རེ་རེས་རིང་པོར་འཛིན་པ་མི་སྲིད་ཀྱང་ཉན་ཤེས་ཀྱི་སྐད་ཅིག་སྔ་ཕྱི་དུ་མ་ཡིས་ཡི་གེའི་ཆ་ཤས་དུ་མ་དེ་འཛིན་ལ་དེ་དག་བློ་གཞན་གྱིས་ཉམས་སུ་མྱོང་བ་ལས་རིང་པོར་འཛིན་པའི་བློ་སྐྱེའོ་ཞེ་ན། ། འོ་ན་མྱོང་བྱེད་ཀྱི་ཤེས་པ་དེ་མྱོང་བྱ་དང་སྤེལ་ནས་སྐྱེ་བ་ནི་འོག་ཏུ་འགོག་ལ་མྱོང་བྱ་ཡི་གེ་འཛིན་པའི་ཤེས་པ་རྫོགས་པའི་རྗེས་ལ་སྐྱེས་ན་འདས་མ་ཐག་པ་མ་གཏོགས་པའི་བློ་སྔ་མ་རྣམས་དེས་མྱོང་བ་མི་སྲིད་དེ་བློ་གཞན་གྱིས་བར་དུ་ཆོད་པའི་ཕྱིར་རོ། ། དེས་ན་མྱོང་བྱེད་དེས་ཡི་གེའི་ཆ་ཐ་མ་འཛིན་པའི་བློ་གང་ཡིན་པ་དེ་མྱོང་བ་ཙམ་ཡིན་ལ་ཐ་མའི་བློ་དེ་ཡང་ཡི་གེ་རིང་པོ་འཛིན་པ་མིན་པ་དེས་ན་སྟེ་དེའི་ཕྱིར་མྱོང་བྱེད་ཀྱི་བློ་དེ་ཡིས་ཡི་གེ་རིང་པོ་འཛིན་པའི་བློ་དྲན་པར་མི་འགྱུར་ཏེ་ཡི་གེའི་ཆ་ཐ་མ་འཛིན་པའི་བློ་དེ་ཙམ་ལས་མྱོང་བ་མེད་བའི་ཕྱིར་རོ། ། གཉིས་པ་ལ་གཉིས་ཏེ། ཐལ་བ་དགོད་པ་དང༌། ། དེའི་ལན་དགག་པའོ། ། དང་པོ་ནི་ཡི་གེའི་ཆ་ཤས་འཛིན་པའི་ཉན་ཤེས་ཀྱི་བློ་སྐད་ཅིག་མ་རྣམས་ཀྱི་རྗེས་སུ་སྐྱེས་པའི་མྱོང་བྱེད་ཀྱི་བློ་སྐད་ཅིག་མ་རེ་རེས་མྱོང་བྱ་རྣམས་སོ་སོ་ཐ་དད་དུ་མྱོངབའི་ཕྱིར་མྱོང་བྱ་མྱོང་བྱེད་སྤེལ་ནས་སྐྱཻ་བ་ཡིན་ནོ་ཞེ་ན།

འོ་ན་ཉན་ཤེས་དེས་ཡི་གེའི་སྒྲ་ཐོས་པ་ནི་བར་ཆོད་པ་མེད་པར་སྣང་བར་མི་འགྱུར་ཏེ་མྱོང་བྱེད་ཀྱི་ཤེས་པ་རྣམས་ཀྱིས་བར་དུ་ཆོད་པའི་ཕྱིར་རོ། ། བར་དུ་ཆོད་ཀྱང་མ་ཆོད་པར་སྣང་ན་ཉན་ཤེས་འཁྲུལ་བར་འགྱུར་རོ། ། གཉིས་པ་ནི་གལ་ཏེ་བར་དུ་ཆོད་ཀྱང་མ་ཆོད་པར་སྣང་བ་མི་འགལ་ཏེ་དོན་མཐོང་བའི་བློ་འཇུག་པ་མྱུར་བས་སྔ་ཕྱི་མཚམས་སྦྱར་བའི་ཕྱིར་རོ་ཞེ་ན། འདི་དགག་པ་ལ་གཉིས་ལས། དང་པོ་རིགས་པ་སྔ་མས་ཁེགས་པ་ནི། དེ་ནི་གཞན་ལའང་མཚུངས་པ་ཡིན། ། ཡི་གེ་གཅིག་ཆར་ཐོས་པར་འགྱུར། ། ཞེས་པས་འཇུག་པ་མྱུར་བའི་སྒོ་ནས་མཚམས་སྦྱོར་བར་བྱེད་པའང་གསལ་ཟིན་པ་ཡིན་ནོ། ། གཉིས་པ་རིགས་པ་གཞན་གྱིས་དགག་པ་ལ་གཉིས་ཏེ། ཧ་ཅང་ཐལ་བས་དགག་པ་དང༌། རྣམ་པར་བརྟག་ལ་དགག་པའོ། ། དང་པོ་ནི་གལ་ཏེ་ཉན་ཤེས་ཀྱིས་སྒྲ་བར་ཆད་པ་མཐོང་ན་ཡང་སྒྲ་ཐོས་པ་ནི་འཇུག་པ་མྱུར་བའི་ཕྱིར༌། བར་རྣམ་པར་ཆད་པ་མེད་པར་འཁྲུལ་བ་ཡིན་ན་ས་ར་ལྟ་བུའི་ཡི་གེ་ཐུང་ངུ་གཉིས་བརྗོད་པའི་ཚེ་ནའང་བར་ཆད་མེད་པར་འཁྲུལ་བར་འགྱུར་ཏེ་མྱུར་བའི་ཕྱིར་རོ། ། གཉིས་པ་ལ་གསུམ་སྟེ། དབང་ཤེས་ཀྱིས་མཚམས་སྦྱར་བ་མི་འཐད་པ་དང༌། ཡིད་ཤེས་ཀྱིས་མཚམས་སྦྱར་བ་མི་འཐད་པ་དང༌། དེ་གཉིས་འདུས་ནས་མཚམས་སྦྱར་བ་མི་འཐད་པའོ། ། དང་པོ་ལ་གསུམ་ལས་དང་པོ་མདོར་བསྟན་པ་ནི། གལ་ཏེ་མྱུར་བས་འཁྲུལ་ནས་མཚམས་སྦྱར་བ་དེ་དབང་པོའི་ཤེས་པའམ་ཡིད་ཀྱི་ཤེས་པ་ཡིན་བརྟག་གྲང༌། དང་པོ་ལྟར་ན་ཉན་པའི་དབང་ཤེས་ཀྱིས་སྒྲ་བར་ཆད་པ་མཐོང་ན་ཡང་དབང་ཤེས་དེ་ཉིད་ལས་བར་ཆད་མེད་པར་སྒྲོ་འདོགས་པ་མི་རུངསྟེ་དབང་ཤེས་ལ་དཔྱོད་པ་མེད་པའི་ཕྱིར་དང༌། སྔ་ཕྱི་གཅིག་ཏུ་འཛིན་པ་མེད་པའི་ཕྱིར་རོ། ། གལ་ཏེ་དབང་པོ་ལས་སྐྱེས་པ་ཙམ་གྱིས་མགལ་མེའི་འཁོར་ལོར་སྣང་བ་བཞིན་དུ་འཁྲུལ་བར་འགྱུར་ན་གཟུགས་འཛིན་པ་ལ་སོགས་པ་དབང་པོའི་བློ་རྣམ་པ་ཀུན་ཕྱིན་ཅི་ལོག་ཏུ་འགྱུར་རོ། ། གཉིས་བ་རྒྱས་པར་བཤད་པ་ལ་གསུམ་ལས་དང་པོ་མིང་གི་མཐའི་ཡི་གེའི་ཚད་བསྟན་པ་ནི་ཡི་གེ་ཀུན་གྱི་མཐའ་མ་ཐུང་ངུ་གཅིག་བརྗོད་པ་ཡང་དབང་པོ་སྐྱོན་མེད་ཀྱིས་མིག་འཛུམས་པའི་ཡུན་ཚོད་ཀྱིས་རྫོགས་པ་ཡིན་ནོ།

། མིག་འཛུམས་པ་དེའང་རིམ་གྱིས་རྡུལ་ཕྲན་དུ་མ་གཅིག་པུ་ལ་དུས་གཅིག་གོ་ ས་འཕོས་པ་དང་འབྲེལ་བས་རྫོགས་པ་ཡིན་ནོ། ། གཉིས་པ་དུས་མཐའི་སྐད་ཅིག་གི་ཚད་བསྟན་པ་ནི་གཟུགས་ཀྱི་ཆུང་ངུའི་མཐར་ཐུག་རྡུལ་ཕྲན་གཅིག་གོ་ས་ནུར་བ་སྟེ་གོ་ས་སྔ་མ་སྤངས་ཙམ་གྱི་ཡུན་ཚོད་ནི་སྐད་ཅིག་ཡིན་ནོ། ། དེས་ན་ཆུང་བའི་མཐར་ཐུག་རྡུལ་གཅིག་གམ། །འདས་པའི་དུས་ཀྱང་སྐད་ཅིག་འདོད། ། ཅེས་སྦྱར་རོ། ། གསུམ་པ་དེས་ན་ཡི་གེ་རིམ་གྱིས་འཛིན་པ་ནི་ཉན་ཤེས་ཀྱི་བློ་སྐྱེས་ལ་མ་འགགས་པ་ཡང་སྐད་ཅིག་དེའི་ཡུལ་ཚོད་ཙམ་ཡིན་པ་དེའི་ཕྱིར་དེས་ཡི་གེ་ཐུང་ངུ་ལ་སོགས་པ་ནི་རིམ་གྱིས་རྟོགས་པར་འགྱུར་རོ། ། འདི་ལྟར་ལོ་ནི་སྐད་ཅིག་ལས་མེད་ལ་ཡི་གེ་ཐུང་ངུ་གཅིག་སྐད་ཅིག་དུ་མས་རྫོགས་པའི་ཕྱིར་རོ། ། གསུམ་པ་དོན་བསྡུ་བ་ནི་ཉན་ཤེས་ཀྱིས་བར་དུ་མ་ཆོད་པར་མཐོང་བ་དེའི་ཕྱིར་ཡི་གེ་སྟེ་སྒྲ་དང་གཟུགས་དང་དྲི་ལ་སོགས་པ་འཛིན་པ་ལ་མྱོང་བྱེད་ཀྱི་བློ་གཞན་གྱིས་བར་དུ་ཆོད་ན་ཡང་བར་ཆོད་པ་མེད་པར་སྣང་བ་ནི་དབང་ཤེས་ཀྱིས་མཚམས་སྦྱར་བ་ཡིན་ན་དབང་ཤེས་ཐམས་ཅད་ལོག་པའི་དོན་ཅན་ཁོ་ནར་འགྱུར་རོ། ། གཉིས་པ་ཡིད་ཀྱི་འཁྲུལ་བས་མཚམས་སྦྱོར་བ་མི་འཐད་པ་ནི་སྔ་ཕྱི་མཚམས་སྦྱོར་བ་ནི་དབང་པོའི་འཁྲུལ་བ་མ་ཡིན་གྱི་དེ་ལས་གཞན་དོན་མཐོང་བའི་བློ་དངོས་པོ་རྣམས་བར་དུ་ཆོད་བཞིན་དུ་དངོས་པོ་ཐ་དད་ཡིན་པ་ལ་དེ་ལྟར་མཚོན་ཅིང་རྟོགས་པ་མེད་པའི་ཡིད་ཤེས་འཁྲུལ་བ་གཅིག་གིས་མཚམས་སྦྱཽར་བར་བྱེད་པ་ཡིན་ནོ་ཞེ་ན། འོ་ན་དེ་ལྟ་བུའི་འཁྲུལ་བ་གང་ཡིན་པ་དེ་ནི་རྣམ་རྟོགས་ཡིན་ཏེ་དྲན་པ་ཡིན་པའི་ཕྱིར་རོ། ། དེ་ཅིར་འགྱུར་ཞེ་ན། རྟོག་པ་དེ་ལ་ནི་སྒྲ་ལ་སོགས་པའི་དོན་བར་མ་ཆོད་པར་གསལ་བར་སྣང་བ་མི་སྲིད་དེ་བརྗོད་པ་དང་འབྲེལ་བ་འཛིན་པའི་ཕྱིར་རོ། ། དེས་ན་སྒྲ་དང་གཟུགས་ལ་སོགས་པ་རྒྱུན་མི་འཆད་པར་སྣང་བའི་ཤེས་པ་ནི་རྟོག་པ་མིན་ཏེ། དབང་པོའི་དོན་གསལ་བར་སྣང་བའི་ཕྱིར་དང༌།

སྒྲའི་ཡུལ་མ་ཡིན་པ་འཛིན་པའི་ཕྱིར་རོ། ། འདི་ལྟར་དོན་དང་པོ་ནས་སྒྲ་དང་འདྲེས་པ་ནི་མི་སྲིད་ལ་དབང་པོའི་གཟུང་དོན་ལ་སྒྲ་སྦྱོར་བའང་ཡོད་པ་མ་ཡིན་ནོ་ཞེས་གོང་དུ་བཤད་པའི་ཕྱིར་རོ། ། གསུམ་པ་གཉིས་ཀ་འདུས་ནས་མཚམས་སྦྱོར་བ་མི་འཐད་པ་ལ་གཉིས་ཏེ། འགོག་བྱེད་ཀྱི་རིགས་པ་དང༌། དེ་ལ་རྩོད་པ་སྤང་བའོ། ། དང་པོ་ནི་གལ་ཏེ་དབང་ཤེས་ལ་དཔྱད་པ་མེད་པས་མཚམས་མི་སྦྱོར་ལ་རྟོག་པ་ལ་གསལ་སྣང་མེད་བས་དབང་པོས་དོན་མཚམས་སྦྱོར་བ་མི་སྲིད་མོད། འོན་ཀྱང་དབང་པོའི་སྒྲ་ལ་སོགས་པ་བར་དུ་ཆོད་པ་དང་བཅས་པར་མཐོང་ཡང་དེའི་རྗེས་སུ་སྐྱེས་པའི་རྟོག་པས་སྔ་ཕྱི་མཚམས་སྦྱར་ནས་གཅིག་ཏུ་སྣངབ་ཡིན་ནོ་ཞེ་ན། མ་ཡིན་ཏེ་དོན་སྒྲ་ལ་སོགས་པ་རྒྱུན་མི་འཆད་པར་སྣང་བ་དང་དེའི་མྱོང་བ་སྟེ་སྒྲ་དེའི་ཤེས་པ་རྒྱུ་མི་འཆད་པར་སྣང་བ་དངོས་པོའི་གནས་ལུགས་སུ་འདོད་པ་ལ་རིགས་པ་དམ་པས་གནོད་པ་ཅན་མེད་བའི་ཕྱིར་བར་དུ་ཆོད་བར་སྣང་ངོ་ཞེས་བྱ་བ་དེ་རྒྱུ་མཚན་གང་ལས་འགྲུབ། བར་ཆད་མེད་པ་ལ་གནོད་བྱེད་ཡོད་ཅིང་བར་ཆད་དང་བཅས་པ་ལ་སྒྲུབ་བྱེད་ཡོད་ན་དེ་ལྟར་འགྲུབ་པ་ལས་དེ་ལྟ་བུ་མི་སྲིད་ཅེས་པའི་དོན་ཏོ། ། གཉིས་པ་ལ་གསུམ་ལས། དང་པོ་རིགས་པའི་གནོད་པ་སྤང་བ་ནི་གལ་ཏེ་བློ་རྣམས་ལ་རང་རིག་མེད་པས་གཞན་གྱིས་རིག་པར་བྱ་དགོས་ལ་དེའང་རྒྱུན་གྱི་མཐར་སྐྱེས་པའི་མྱོང་བྱེད་གཅིག་གིས་ཐམས་ཅད་རིག་པར་མི་ནུས་པས་མྱོང་བྱེད་རེ་དགོས་པ་ཡིན་ནོ། ། དེ་གཉིས་ཀྱང་གཅིག་ཆར་མི་སྐྱེ་སྟེ་བློ་སྔ་མ་རྣམས་ལ་ཕྱི་མ་རེ་རེ་སྐྱེད་པའི་ནུས་པ་ངེས་པའི་ཕྱིར་རོ་ཞེ་ན། ནུས་པ་ངེས་པ་དེ་ནི་རྒྱུ་གང་ལས་འདོད། དུས་གཅིག་ཅར་དུ་བློ་དུ་མ་སྐྱེ་བ་མཐོང་བ་མེད་པའི་ཕྱིར་ཞེ་ན། འོ་ན་བར་ཆད་དང་བཅས་པར་མཐོང་བ་མེད་པའི་ཕྱིར་གཅིག་ཆར་སྐྱེ་བར་གྲུབ་བོ། ། རིགས་པས་དཔྱད་ན་རིམ་གྱིས་སྐྱེ་བ་གྲུབ་ཅེ་ན། དེ་ནི་འདི་ལྟར་དཔྱད་ནས་འགོག་པ་ཡིན་ནོ།

། གཉིས་པ་ལུང་གི་གནོད་པ་སྤང་བ་ནི། སེམས་དུ་མ་དུས་གཅིག་ཏུ་སྐྱེ་བ་བཅོས་ལྡན་འདས་ཀྱིས་བཀག་སྟེ། སེམས་གཉིས་ལྷན་གཅིག་འབྱུང་པ་གང་ཡིན་པ་འདི་ནི་གནས་མ་ཡིན་ཏེ་གོ་སྐབས་མེད་དོ་ཞེས་གསུངས་པའི་ཕྱིར་རོ་ཞེ་ན། དེའི་དགོངས་པ་ནི་འདི་ལྟར་ཡིན་ཏེ་རྟོག་བཅས་རྟོག་མེད་ཀྱི་བློ་སྔ་མ་དེ་རྣམས་རང་རང་གི་རིགས་མཐུན་པའི་ཤེས་པ་ཕྱི་མ་རེ་རེ་སྐྱེད་པ་ལ་ནུས་པ་ངེས་པ་ཡིན་ཏེ། ཉེར་ལེན་གཅིག་ལ་ཉེར་ལེན་ཅན་དུ་མི་རུང་བའི་ཕྱིར་རོ། ། རྐྱེན་ལ་ལྟོས་ནས་རིགས་མི་མཐུན་པ་དུ་མའང་བསྐྱེད་དེ་མིག་ཤེས་གཅིག་གིས་རང་རིག་ཕྱི་མ་དང་རྗེས་སུ་སྐྱེས་པའི་ངེས་ཤེས་གཉིས་སྐྱེད་པ་བཞིན་ནོ། རིགས་མཐུན་པ་ལ་ནུས་པ་ངེས་པ་ཅིའི་ཕྱིར་ཞེ་ན། འདི་ལྟར་རྣམ་རྟོག་རྣམས་རྒྱུད་ལ་རིམས་ཀྱིས་འབྱུང་བར་མཐོང་བའི་ཕྱིར་རོ། ། དེ་ཡང་རྟོག་པ་ནི་མིང་ལ་བརྟེན་ནས་དཔྱད་པ་ཡིན་ལ་མིང་ཡང་ཡི་གེའི་གོ་རིམས་ལ་བརྟེན་པའི་ཕྱིར་རོ་ཞེས་བྱ། གསུམ་པ་དེས་རིགས་ཅན་གཞན་ཡང་ཁེགས་པར་བསྟན་པ་ནི། རྒྱལ་དཔོག་པ་ན་རེ་རིགས་མཐུན་པའི་ཤེས་པ་གཉིས་དུས་གཅིག་ཏུ་སྐྱེ་བ་ལ་འགལ་པ་མེད་དེ་དབང་པོའི་མངོན་སུམ་དང་ངོ་ཤེས་པའི་མངོན་སུམ་གཉིས་གཅིག་ཅར་སྐྱེ་བར་མཐོང་བའི་ཕྱིར་རོ། ། འདིར་ངོ་ཤེས་པའི་བློ་ཡང་མངོན་སུམ་ཡིན་ཏེ་དབང་པོའི་ཡུལ་གསལ་བར་སྣང་བའི་ཕྱིར་རོ་ཞེས་ཟེར་རོ། ། འདི་དགག་པ་ལ་བཞི་ལས། རིགས་པ་སྔ་མས་དགག་པ་ནི་རིགས་མཐུནཔའི་དབང་ཤེས་གཅིག་ཆར་མི་སྐྱེ་བར་བསྟན་པ་འདིས་ནི་ངོ་ཤེས་པའི་རྟོག་པ་དག་མངོན་སུམ་དུ་རྟོག་པ་དེའང་བསལ་བ་ཡིན་ནོ། ། དེ་མངོན་སུམ་དུ་རྟོག་པའི་རྒྱུ་མཚན་ཅི་ཡིན་ཞེ་ན། བུམ་པ་ལ་སོགས་པ་གང་ཞིག་དབང་པོས་མཐོང་བའི་དོན་ལ་གསལ་བར་སྣང་བ་ཡོད་པས་དེ་དང་དུས་མཉམ་དུ་སྐྱེས་པའི་རྟོག་པའང་དེ་གསལ་བར་སྣང་སྙམ་དུ་འཁྲུལ་བའི་ཕྱིར་རོ། ། འདིར་གང་ཟག་གཅིག་གི་རྒྱུད་ལ་དུས་གཅིག་ཏུ་ཡུལ་སྔོན་པོ་ཞེས་གྲགས་པ་གཅིག་ལ་མཐོང་རྟོག་གཉིས་ཀ་འཇུག་པར་མཐོང་བའི་ཕྱིར་རོ།

། དངོས་པོ་ལ་ངོ་ཤེས་པའི་བློ་ལ་གསལ་སྣང་ཡོད་པ་མ་ཡིན་ཏེ་སྔ་ཕྱི་བསྲེས་ནས་འཛིན་པའི་ཕྱིར་རོ། ། གཉིས་པ་རིགས་པ་གཞན་གྱིས་དགག་པ་ནི། གལ་ཏེ་དེ་ལ་གསལ་སྣང་ཡོད་ཀྱང་མངོན་སུམ་དུ་མི་འཐད་དེ་འདི་ལྟར་སྐྲ་བྲེགས་པ་སླར་སྐྱེས་པ་དང༌། སྒྱུ་མའི་སྒོང་ཐ་དད་པ་དང་མར་མེ་ལ་སོགས་པའི་སྐད་ཅིག་སྔ་ཕྱི་ལ་སོགས་པ་ཐ་དད་དུ་རྟོགས་པ་དག་ལ་གཅིག་ཏུ་ངོ་ཤེས་པ་དེའང་མངོན་སུམ་དུ་འགྱུར་ཏེ་དེའི་ཚེ་གསལ་སྣང་ཡོད་པའི་ཕྱིར་རོ། ། འདོད་པར་མི་ནུས་ཏེ་ཐ་དད་ལ་གཅིག་ཏུ་འཛིན་པ་དེ་འདྲའི་བློ་འཁྲུལ་བ་ཇི་ལྟར་མངོན་སུམ་ཡིན་པར་འགྱུར། དེ་ཡང་མངོན་སུམ་ཚད་མ་ཡིན་ན་བློ་འཁྲུལ་བ་གཏན་མི་སྲིད་པར་འགྱུར་རོ། ། དེ་ཡང་ངོ་ཤེས་པ་ནི་སྔ་ཕྱི་གཅིག་ཏུ་འཛིན་པས་གསལ་སྣང་མེད་ལ་ཡོད་ཀྱང་ཐ་དད་ལ་གཅིག་ཏུ་འཛིན་པའི་ཕྱིར་འཁྲུལ་བ་ཡིན་པས་མངོན་སུམ་མི་རུང་སྟེ། རྟོག་པ་གསལ་བར་སྣང་མིན་པས། ། དེ་ནི་ཇི་ལྟར་མངོན་སུམ་ཉིད། ། གསལ་བར་སྣང་བ་ཡིན་ན་ཡང༌། ། འཁྲུལ་ཕྱིར་ཚད་མ་ཉིད་མ་ཡིན། ། ཞེས་པ་ལྟར་རོ། ། གསུམ་པ་དེའི་དོན་བསྡུ་བ་ནི། ། ངོ་ཤེས་པའི་བློ་ཚད་མ་མ་ཡིན་པ་དེའི་ཕྱིར་ངོ་ཤེས་པའི་བློ་ལ་བརྟེན་ནས་ཡི་གེ་དང་གཟུགས་ལ་སོགས་པ་ཐ་དད་གཅིག་ཏུ་ངེས་པར་བྱར་མི་རུང་ངོ༌། ། འདིས་ནི་ཁ་ཅིགརྒྱན་ཡིག་རྣམས་ཕྱི་མོ་ཐ་དད་ཀྱང༌། ། ངོ་ཤེས་པ་ཡི་གཅིག་ཉིད་དུ། ། རྟོགས་པ་དེས་ན་རིང་པོ་སོགས། ། ཅིས་ན་འཛིན་པར་འགྱུར་བ་ཡིན། ། ཞེས་པ་དེ་བསལ་བ་ཡིན་ཏེ་ངོ་ཤེས་པས་བཟུང་བ་དེ་ཚད་མས་གྲུབ་པ་ཡིན་པའི་ཕྱིར་རོ་ཞེས་པའི་དོན་ཏོ། ། བཞི་པ་དེ་འགོག་པའི་རིགས་པ་གཞན་བསྟན་པ་ནི། སྔོན་ཉམས་སུ་མྱོང་བ་མེད་ན་དྲན་པ་མི་འབྱུང་ལ་དྲན་པ་མེད་ན་ཡང་ངོ་ཤེས་བའི་བློ་མི་སྲིད་དེ། འདི་ལྟར་སྔོན་ཉམས་སུ་མྱོང་བ་དྲན་པ་ལ་བརྟེན་ནས་སྔོན་མཐོང་བ་དེའི་ཆོས་ད་ལྟར་གྱི་མཐོང་བའི་དོན་ལ་གཅིག་ཏུ་སྒྲོ་འདོགས་པ་མེད་པར་གྱུར་ན་སྔོན་གྱི་དེ་ཉིད་འདི་ཡིན་ནོ་ཞེས་བྱ་བར་ངོ་ཤེས་པ་མེད་པའི་ཕྱིར་རོ།

། འདས་པ་ལ་འཇུག་པའི་བློ་དེའང་ཇི་ལྟར་དབང་པོ་ལས་སྐྱེས་པའི་མངོན་སུམ་ཡིན་ཏེ་མངོན་སུམ་ནི་ད་ལྟར་བའི་ཡུལ་ཅན་ཡིན་པའི་ཕྱིར་རོ་ཞེས་པའི་དོན་ཏོ། ། གཉིས་པ་བློ་གཅིག་ཆར་དུ་འཇུག་པའི་ཕྱོགས་ལ་མི་འཐད་པ་ནི། ཁ་ཅིག་ན་རེ་ཁྱེད་ཀྱིས་བློ་རིམས་ཀྱིས་སྐྱེ་བ་བཀག་པའི་ཕྱིར་དོན་ཤེས་པའི་བློ་དང་བློ་གཉིས་གཅིག་ཆར་སྐྱེ་བར་ཁྱེད་ཀྱིས་ཁས་བླངས་པ་ཡིན་ནོ། ཁྱེད་ཀྱི་ཁས་བླངས་པ་དེ་ཉིད་ལ་བརྟེན་ནས་རང་རིག་མེད་ཀྱང་མྱོང་བ་ཡོད་དེ་ལྷན་གཅིག་སྐྱེས་པའི་བློ་གཞན་གྱིས་མྱོང་དུ་རུང་བའི་ཕྱིར་རོ་ཞེས་ཟེར་རོ། ། འདི་དགག་པ་ལ་བཞི་སྟེ། རང་གི་ཁས་བླངས་དང་འགལ་བ་དང༌། རིགས་པ་དང་འགལ་བ་དང༌། དེ་ལ་རྩོད་པ་སྤང་བ་དང༌། བློ་རིམ་གྱིས་འབྱུང་བ་ལའང་སྐྱོན་འབྱུང་བར་བསྟན་པའོ། ། དང་པོ་ནི་དོན་སྔོན་པོ་ལ་སོགས་པ་སྣང་བ་དང༌། སྔོ་འཛིན་གྱྀ་ཤེས་པ་མྱོང་བ་དག་གཅིག་ཅར་མི་འབྱུང་བར་ཁྱེད་ཀྱིས་ཁས་བླངས་ཏེ་ཤེས་པ་སྔ་མ་ནི་ཤེས་པ་ཕྱི་མ་རེ་རེ་སྐྱེད་པ་ལ་ནུས་པ་ངེས་པའི་ཕྱིར་རོ་ཞེས་ཁྱེད་ཀྱིས་སྨྲས་པ་ཡིན་ནོ། ། དེས་ན་རང་གི་འདོད་པ་སྔ་ཕྱི་འགལ་ལོ། ། གཉིས་པ་ནི་དོན་སྔོན་པོ་སྣང་བ་དང་སྔོན་པོ་དེ་འཛིན་པའི་ཤེས་པ་སྣང་བ་གཉིས་པོ་དེ་བློ་གཞན་གྱིས་སོ་སོར་རྟོགས་པའང་མི་སྲིད་དེ་ཤེས་པའང་དོན་གྱིས་ཁ་དོག་བསྒྲུབ་པས་ན་གཉིས་ཀ་སྔོན་པོའི་རྣམ་པར་སྣང་བའི་ཕྱིར་རོ། ། དེས་ན་ཤེས་པ་སྔོན་པོའི་རང་བཞིན་དུ་སྐྱེས་པ་མྱོང་བ་དེ་ལ་ཕྱི་རོལ་གྱི་སྔོན་པོ་མྱོང་ངོ་ཞེས་འཇིག་རྟེན་ན་བརྗོད་དེ། རྣམ་པ་དེ་ལ་སྔོན་པོ་ཞེས། ། ཐ་སྙད་འདོགས་ཀྱི་གཞན་མ་ཡིན་ནོ། ། ཞེས་པ་ལྟར་རོ། ། གསུམ་པ་དེ་ལ་རྩོད་པ་སྤང་པ་ལ་གཉིས་ཏེ། བློས་གཅིག་ཏུ་བཟུང་བ་མི་འཐད་པ་དང༌། ཐ་དད་གསལ་བར་མ་རྟོགས་པ་མི་འཐད་པའོ། ། དང་པོ་ནི་གལ་ཏེ་སྔོན་པོ་དང་དེ་འཛིན་པའི་ཤེས་པ་གཉིས་ཐ་དད་དུ་ཡོད་ཀྱང་ཐ་དད་དུ་མི་ངེས་ཏེ་དེ་གཉིས་སྔོན་པོར་རྣམ་པ་གཅིག་པ་ཉིད་ཀྱིས་བློ་གཞན་གྱིས་གཅིག་ཏུ་བཟུང་བའི་ཕྱིར་རོ་ཞེ་ན།

མི་འཐད་དེ་དོན་སྔོན་པོ་ལ་སོགས་པར་སྣང་བའི་རྣམ་ཤེས་དང་ཕྱི་རོལ་གྱི་དོན་སྔོན་པོ་འབའ་ཞིག་པ་གཉིས་བློ་རྣམ་པ་གཅིག་པ་ཅན་གྱིས་གཟུང་དུ་རུང་བ་མིན་ཏེ་ཁྱེད་ལྟར་ན་སྔོ་འཛིན་ལ་སྔོན་པོའི་རྣམ་པ་མེད་པ་ཉིད་ཀྱིས་དེ་གཉིས་རྣམ་པ་ཐ་དད་པའི་ཕྱིར་རོ། ། གལ་ཏེ་དེ་དག་བློ་རྣམ་པ་གཅིག་པ་ཅན་གྱིས་བཟུང་ན་སྔོན་འཛིན་དང་སྔོན་པོ་རྐྱང་པ་གཉིས་ཐ་དད་མེད་པར་ཐལ་ཏེ་བློ་མ་འཁྲུལ་བས་ཐ་དད་མེད་པར་བཟུང་བའི་ཕྱིར་རོ། ། གཉིས་པ་ནི་གལ་ཏེ་དེ་དག་མྱོང་བྱེད་ཀྱི་ཤེས་པ་ལ་ཐ་དད་མེད་པར་སྣང་ཞེས་བརྗོད་ཀྱང་ཐ་དད་གསལ་བར་མ་རྟོགས་པ་ཙམ་ལ་དེ་ལྟར་བརྗོད་པ་ཡིན་ཏེ་གཟུགས་དང་སྣང་བ་བཞིན་ཞེ་ན། འོ་ན་སྔོན་པོ་དང་སྔོ་འཛིན་ཐ་དད་དུ་ལེགས་པའམ་གསལ་བར་རྟོགས་པའི་ཁྱད་པར་ཕྱི་ནས་དེ་དག་སོ་སོ་ལ་དྲན་པ་སྐྱེ་བ་ཡིན་ནོ།

 ། འདིར་བློ་དེ་མྱོང་བྱེད་ཀྱི་ཤེས་པ་གཞན་དེ་ལ་དེ་གཉིས་ཐ་དད་དུ་ལེགས་པར་རྟོགས་པ་མེད་པའི་ཕྱིར་དོན་དང་དོན་ཤེས་དེ་དག་ཕྱི་ནས་རྗེས་སུ་སྐྱེས་པའི་ངེས་ཤེས་ཀྱིས་ཇི་ལྟར་སོ་སོར་དྲན་ཏེ་དྲན་པ་མི་སྲིད་པར་འགྱུར་རོ། ། གལ་ཏེ་སོ་སོར་དྲན་ན་རྣམ་པར་ཤེས་པ་རྐྱང་པ་དང་དོན་དང་བཅས་པའི་རིག་པ་སྟེ་གསུམ་དུ་སྣང་བར་འགྱུར་རོ། ། འདོད་པར་མི་ནུས་ཏེ་ཕྱི་རོལ་གྱི་དོན་ནི་སྣང་བ་མི་སྲིད་ལ་བློ་ལ་སྣང་བའི་སྔོན་པོ་ནི་སྔོ་འཛིན་དང་ཐ་དད་མེད་པར་སྣང་བའི་ཕྱིར་རོ། ། བཞི་བ་ལ་གཉིས་ལས། དང་པོ་ཐལ་བ་དགོད་པ་ནི། དོན་རིག་པ་དང་དོན་གྱི་ཡུལ་ཅན་གྱི་ཡིད་མྱོང་བ་གཉིས་སྔ་ཕྱི་རིམ་པ་བཞིན་སྐྱེ་བར་འདོད་བ་ལའང་སྣང་བ་སྣ་ཚོགས་བ་སྟེ་མྱོང་བྱེད་ཀྱི་ཤེས་པ་ཕྱི་མ་དེ་ལ་དོན་རྐྱང་པ་དང་ཤེས་པ་དང་དོན་དང་བཅས་བའི་ཤེས་པ་སྟེ་གསུམ་དུ་སྣང་བར་ཐལ་ཞེས་པའི་བརྩད་པའི་སྐྱོན་འདི་གདོན་བར་དཀའ་སྟེ་མྱོང་བྱེད་ཀྱི་ཤེས་པའང་རྣམ་མེད་ཡིན་པའི་ཕྱིར་རོ། ། གལ་ཏེ་ཤེས་པ་རྐྱང་པར་སྣང་བ་དེ་ཉིད་དོན་རིག་པའི་ཤེས་པ་མྱོང་བ་མ་ཡིན་ནམ་ཞེ་ན། མ་ཡིན་ཏེ་དོན་དང་བཅས་པར་མ་རིག་ན་དོན་འཛིན་བའི་རིག་པར་མི་ཤེས་བའི་ཕྱིར་ཏེ། རྒྱན་དོན་རིག་པ་ནི་དེ་དག་ལ། ། རིག་པ་ཙམ་དུ་འགྱུར་བ་མིན། ། ཞེས་པ་ལྟར་རོ། ། གཉིས་པ་དེ་ལ་བསལ་བ་དགོད་པ་ནི། སྣང་བ་སྣ་ཚོགས་སུ་ཐལ་བ་འདོད་པར་ནུས་པ་ནི་མ་ཡིན་ཏེ་འདི་ལྟར་སྔོན་པོ་དང་དཀར་པོ་ལ་སོགས་པའི་རྣམ་པ་ནི་མྱོང་བྱེད་སྔོ་འཛིན་དང་གཅིག་ཉིད་དུ་རྟོགས་པའམ་ཡང་ན་མྱོང་བ་སྔོ་འཛིན་གྱི་ཤེས་པ་དེ་སྔོ་སོགས་ཀྱི་རྣམ་པ་དང་གཅིག་ཉིད་དུ་རྟོགས་པ་ཡིན་གྱི་སྔོན་པོ་ལ་སོགས་པར་སྣང་བའི་མྱོང་བྱེད་དེ་ལ་སྔོན་པོའི་རྣམ་པ་མ་གཏོགས་པའི་མྱོང་བར་བྱ་བ་གཞན་ཡོད་པ་མ་ཡིན་པས་བསལ་ཞེས་བྱའོ། ། ཡང་ན་སྔོན་པོ་ལ་སོགས་པའི་རྣམ་པ་གཅིག་དང་བདེ་བ་སོགས་པའི་མྱོང་བ་གཅིག་ཉིད་རྟོགས་ཀྱི་བདེ་བ་དང་སྔོན་པོ་ལ་སོགས་པའི་མྱོང་བ་ལ་མྱོང་བར་བྱེད་པ་གཞན་ཡོད་པ་མ་ཡིན་ཏེ་ཡོད་ན་དེ་ལ་ཡང་གཞན་དགོས་པས་ཐུག་མེད་དུ་འགྱུར་བའི་ཕྱིར་རོ།

། གཉིས་པ་མདོ་མཛད་པའི་ལན་ལ་གཉིས་ལས། དང་པོ་འདོད་པ་བརྗོད་པ་ནི། སྔོ་འཛིན་ཤེས་པ་ནི་ཤེས་པ་གཉིས་པ་གཞན་གྱིས་རྗེས་སུ་མྱོང་བར་གྱུར་བར་འདོད་ན་སྔོ་འཛིན་ཤེས་པ་མྱོང་བྱེད་དེ་ལ་དྲན་པ་མི་སྲིད་པར་འགྱུར་ཏེ་དེ་ལ་རང་རིག་མེད་པའི་ཕྱིར་རོ། ། འདོད་པར་མི་ནུས་ཏེ་ཤེས་པའི་ཤེས་པ་དེའང་བདག་གི་ཤེས་པའི་ཤེས་པ་འདི་ལྟར་གྱུར་ཏོ་ཞེས་དྲན་པ་མཐོང་བའི་ཕྱིར་རོ། ། གལ་ཏེ་རང་རིག་མེད་ཀྱང་མྱོང་བ་མི་འགལ་ལོ་ཞེ་ན། འོ་ན་ཤེས་པའི་ཤེས་པ་དེ་མྱོང་བྱེད་གང་གིས་མྱོང་བ་ཡིན། གལ་ཏེ་ཤེས་པ་གཉིས་པ་དེ་ཡང་དེའི་རྗེས་སུ་བྱུང་བའི་ཤེས་པ་གསུམ་པ་གཞན་གྱིས་མྱོང་ལ་དེ་ཡང་བཞི་བ་ལ་སོགས་པས་མྱོང་བ་ཡིན་ནོ་ཞེ་ན། དེའི་ནི་མྱོང་བྱེད་ཐུག་མེད་དུ་ཁས་བླངས་པས་མཐར་ཐམས་ཅད་ལ་མྱོང་བ་མི་སྲིད་པར་ཁས་བླངས་ཀྱང་རེ་ཞིག་བཏང་སྙོམས་སུ་བཞག་གོ། དེས་ན་འདི་དགག་པ་ལ་གཉིས་ཏེ། ཆོས་ཀྱི་གྲགས་པའི་རིགས་པ་དང༌། ཕྱོགས་གླང་གི་རིགས་པས་དགག་པའོ། ། དང་པོ་ལ་གསུམ་སྟེ། འགོག་བྱེད་ཀྱི་རིགས་པ་རྒྱས་པར་བསྟན་པ་དང༌། དོན་བསྡུ་བ་དང༌། དེ་ལ་རྩོད་པ་སྤང་པའོ། ། དང་པོ་ལ་གསུམ་སྟེ། ཐལ་བ་དགོད་པ་དང༌། དེའི་ཁྱབ་པ་བསྒྲུབ་པ་དང༌། ཉེས་སྤོང་གི་ལན་དགག་པའོ། ། དང་པོ་ནི་ཤེས་པ་སྔ་མ་དང་དེ་རིག་པའི་ཤེས་པ་ཕྱི་མའི་ཕྲེང་བ་གཅིག་ཤུལ་དུ་གཅིག་འབྲེལ་པ་ཅན་འདི་དག་སྐྱེད་པར་བྱེད་པ་སྟེ་རྒྱུ་མེད་དུ་མི་འཐད་དོ། ། རྒྱུ་ལྡན་ཡིན་ན་ཡང་ཡུལ་དྲུག་ནི་མ་ཡིན་ཏེ་དེ་དག་ནི་ཐོག་མའི་ཤེས་པའི་ཡུལ་ཡིན་པའི་ཕྱིར་རོ། ། སྣང་བ་དང་དབང་པོའང་མ་ཡིན་ཏེ། ཤེས་པ་ཕྱི་མས་སྔ་མ་འཛིན་པ་ལ་དེ་དག་མི་དགོས་པའི་ཕྱིར་རོ། ། དེས་ན་འདིའི་རྒྱུ་གང་ཞིག་ཡིན་ཞེས་དྲི་བའོ། ། གལ་ཏེ་སྔ་མ་སྔ་མའི་བློ་དེ་ཉིད་དེ་འཛིན་པར་བྱེད་པའི་ཤེས་པ་ཕྱི་མའི་རྒྱུ་ཡིན་ནོ་ཞེ་ན། ། འོ་ན་ཤེས་པ་ཕྱི་མ་དེ་དག་སྔོན་པོ་ལ་སོགས་པའི་ཡུལ་གཞན་ལ་གཏན་མི་འཕོ་བར་འགྱུར་ཏེ།

གཟུང་ཡུལ་ཤེས་པ་སྔ་མ་སྔ་མ་ལས་སྐྱེས་པའི་ཕྱིར་རོ། ། གཉིས་པ་ལ་གཉིས་ཏེ། ཁྱབ་བསྒྲུབ་ཀྱི་རིགས་པ་དང༌། དེའི་ལན་དགག་པའོ། ། དང་པོ་ནི་གཟུང་བའི་ཞེས་པ་སྟེ་འོག་ཏུ་ཤེས་པ་ཕྱི་མ་ཕྱི་མས་ནི་ཇི་ལྟར་དྲི་ལ་སོགས་པའི་དོན་གཞན་འཛིན་པར་འགྱུར་ཏེ་དེ་དག་ལས་མ་སྐྱེས་པ་ཉིད་ཀྱིས་དེ་དག་དང་འབྲེལ་བ་མེད་པའི་ཕྱིར་རོ། ། ཡང་ཤེས་པ་ཕྱི་མ་ཕྱི་མས་བློ་སྔ་མ་སྔ་མ་དེ་དག་མི་འཛིན་པར་མི་རིགས་པར་འགྱུར་ཏེ་དེ་དག་གིས་བློ་ཕྱི་མ་རྣམས་བསྐྱེད་པའི་ཕྱིར་རོ། ། ཇི་ལྟར་བསྐྱེད་ཅེ་ན་ཤེས་པ་ཕྱི་མ་རྣམས་ཀྱི་གཟུང་ཡུལ་གྱི་མཚན་ཉིད་དུ་གྱུར་པའི་སྒོ་ནས་ཉེ་བ་སྟེ་དེའི་དེ་མ་ཐག་པའི་རྐྱེན་ཤེས་པ་དེ་སྐྱེད་པར་བྱེད་དོ། ། མདོར་ན་རྣམ་པ་གཏོད་པའི་སྐྱེད་བྱེད་དེ་མི་འཛིན་པར་གཏོད་བྱེད་མ་ཡིན་པའི་འཛིན་ན་ཧ་ཅང་ཐལ་ཞེས་པའོ། ། གཉིས་པ་ནི་གལ་ཏེ་ཤེས་པ་ཕྱི་མ་རྣམས་སྔ་མ་ལས་སྐྱེས་ཀྱང་འགའ་ཞིག་གི་ཚེ་ཤེས་པ་ཕྱི་མ་རྣམ་ཡུལ་གཞན་ལ་འཇུག་ཏེ་དྲི་ལ་སོགས་པའི་དོན་ཉེ་བས་ཤེས་པ་སྔ་མ་འཛིན་པའི་གེགས་བྱས་པའི་ཕྱིར་རོ་ཞེ་ན། ། འདི་དགག་པ་ལ་གཉིས་ཏེ། དོན་ལྡན་གྱི་ཤེས་པ་ལ་གེགས་མི་སྲིད་པ་དང༌། དོན་མེད་པའི་ཤེས་པ་ལ་གེགས་མི་སྲིད་པའོ། ། དང་པོ་ལ་གསུམ་ལས་དང་པོ་དོན་གྱིས་གེགས་མི་ནུས་པའི་འཐད་པ་ནི། བདག་ལ་ཞེས་པ་སྟེ་ནང་གི་ཡན་ལག་ཤེས་པ་སྔ་མ་སྔ་མ་དེ་དག་ལ་གཞན་ཕྱིའི་ཡན་ལག་གཟུགས་ལ་སོགས་པ་གང་གིས་གེགས་བྱེད་པར་འགྱུར་ཏེ་ཤེས་པ་སྔ་མ་དེ་དག་བདག་ཉིད་ལ་དམིགས་པའི་ཤེས་པ་ཕྱི་མ་སྐྱེད་བྱེད་ཀྱི་རང་བཞིན་དུ་ངེས་པའི་ཕྱིར་ནུས་པ་ཐོགས་མེད་ལ་གེགས་མི་སྲིད་པ་བཞིན་ནོ། ། གཉིས་པ་ནུས་ན་ཧ་ཅང་ཐལ་བ་ནི་ཕྱི་རོལ་ཞེས་པ་སྟེ་གཞན་དུ་སྟེ་དོན་ཉེ་བས་གེགས་ནུས་ན་སྒྲ་ལ་སོགས་པ་ཡུལ་ཉེ་བའི་དུས་ན་སྐྱེས་བུ་འགས་ཀྱང་བློ་སྔ་མ་མྱོང་བ་གཏན་མི་སྲིད་པར་གྱུར་རོ། ། གསུམ་པ་དེའི་འཐད་པ་བསལ་བ་དང་བཅས་པ་ནི།

གལ་ཏེ་བློ་སྔ་མ་མྱོང་བ་མི་སྲིད་པར་འགྱུར་ཏེ་དོན་མི་ཉེ་བའི་གནས་སྐབས་སུ་མྱོང་པའི་ཕྱིར་རོ་ཞེ་ན། མ་ཡིན་ཏེ་སེམས་རྣམས་ལ་དབང་པོའི་དོན་ལྔ་པོ་ཉེ་བ་དེ་མིན་པའི་གནས་སྐབས་འགའ་ཡང་ཡོད་པ་མིན་པའི་ཕྱིར་རོ། ། དེ་ཡང་འདོད་ཡོན་དང་བྲལ་ན་སེམས་ཅན་འཚོ་བ་མི་སྲིད་པའི་ཕྱིར་རོ། ། བློ་མྱོང་བ་མེད་པར་ཐལ་བ་འདོད་ན་རྟག་ཏུ་དོན་ཉེ་བ་དེས་ན་དྲན་པའི་རྩ་བའམ་རྒྱུ་བློ་མྱོང་བ་མེད་པས་དེའི་འབྲས་བུ་བློ་རྣམས་ཀྱི་དྲན་པའང་མེད་པར་འགྱུར་རོ། ། དེ་ལྟར་ན་འདོད་པ་ཨ་རེ་མཛེས་ཞེས་པ་དྲན་པ་དང་མྱོང་བ་གཉིས་ཀ་མེད་ན་བློ་ཕྱི་མས་སྔ་མ་མྱོང་བ་མི་སྲིད་པའི་ཕྱིར་རོ་ཞེས་པའོ། ། གཉིས་པ་ནི་དབང་ཤེས་ཡུལ་ལས་སྐྱེ་བ་དོན་ཉེ་བས་གེགས་བྱས་པ་སྲིད་དུ་ཆུག་ཀྱང་རྟོག་པ་ནི་དེ་ལྟ་མ་ཡིན་པས་ཡུལ་གཞན་ལ་མཐོངབ་མི་སྲིད་བར་ཐལ་ཞེས་པ་ནི་འདས་སོགས་ཞེས་པའོ། ། གལ་ཏེ་རྟོགས་པའང་ཡུལ་དུས་གཞན་གྱི་དོན་དང་སྤྱི་ལ་ལྟོས་པས་གེགས་སྲིད་ཅེ་ན། འོ་ན་ཤེས་པ་སྔ་མ་མྱོང་བ་གཏན་མི་སྲིད་བར་འགྱུར་ཏེ་གེགས་མེད་པ་མི་སྲིད་པའི་ཕྱིར་རོ། ། གསུམ་པ་དེ་དག་གི་ལན་དགག་པ་ལ་གསུམ་སྟེ། ཤེས་པ་ཕྱི་མ་སྐྱེད་པའི་ནུས་པ་ཟད་ནས་འཕོ་བའི་ལན་དགག་པ་དང༌། རྒྱུ་ཡིན་ཡང་གཟུང་བ་མ་ཡིན་པའི་ལན་དགག་པ་དང༌། རྣམ་པ་གཏོད་པའི་ནུས་པ་ཟད་ནས་འཕོ་བའི་ལན་དགག་པའོ། ། དང་པོ་ལ་གསུམ་ལས། འདོད་པ་བརྗོད་པ་ནི་གལ་ཏེ་ཤེས་པ་སྔ་མ་དེ་བདག་ཉིད་ལ་དམིགས་པའི་ཤེས་པ་ཕྱི་མ་སྐྱེད་པའི་ནུས་པ་རྐྱེན་འགའ་ཞིག་གིས་རིམ་གྱིས་ཟད་པ་ན་ཤེས་པ་སྔ་མ་འཛིན་པའོ་བློ་མི་སྐྱེའོ། ། དེའི་ཚེ་ཤེས་པ་དེ་གཟུགས་ལ་སོགས་པའི་ཡུལ་གཞན་ལ་འཕོ་བ་ཡིན་ནོ་ཞེ་ན། གཉིས་པ་དེ་དགག་པ་ནི། འོ་ན་དབང་པོའི་དོན་འཛིན་པའི་བློ་དེ་ཉིད་རྒྱུ་གང་ལས་སྐྱེ་བ་ཡིན་ཏེ་མི་སྐྱེ་བར་འགྱུར་རོ། ། དེ་ཅིའི་ཕྱིར་ཞེ་ན། སྔར་གྱི་བློ་ནི་བློ་ཕྱི་མ་སྐྱེད་པའི་ནུས་པ་ཟད་པའི་ཕྱིར་རོ།

། མ་ངེས་པ་མ་ཡིན་ཏེ་འོག་ཏུ་བློ་སྔ་མ་སྔོན་དུ་སོང་བ་མེད་པར་བློ་ཕྱི་མ་སྐྱེ་བ་སྲིད་པ་མ་ཡིན་ཏེ་མེ་སྔོན་དུ་མ་སོང་བའི་དུ་བ་མི་སྲིད་པ་བཞིན་ནོ། ། འདི་ལྟར་དོན་གཞན་སྒྲ་ལ་སོགས་པ་ལ་སེམས་ཆགས་པས་ཤེསཔ་སྔ་མ་ཡུལ་གཞན་འཛིན་པའི་ནུས་པ་ཉམས་ན་ཤེས་པ་ཕྱི་མ་སྐྱེ་བ་མ་རྟོགས་པའི་ཕྱིར་རོ། ། ཤེས་པ་ཕྱི་མ་འདི་ཡིད་ལ་བྱེད་པ་སྔ་མ་ལ་མ་ལྟོས་ན་དེ་ནུས་པ་ཉམས་པ་དང་མ་ཉམས་པའི་རྗེས་སུ་བྱེད་པ་འགལ་བ་ཡིན་ནོ། ། འདོད་པར་མི་ནུས་ཏེ་གོང་དུ་ཤེས་པ་ཕྱི་མ་དོན་གཞན་ལ་འཕོ་བར་གཏན་མི་འགྱུར་ཏེ་ཤེས་པ་ཉིད་མ་གྲུབ་པའི་ཕྱིར་རོ། ། གསུམ་པ་དེ་ལ་རྩོད་པ་སྤང་བ་ནི་འོ་ན་ཀུན་གཞིའི་རྣམ་ཤེས་རིག་པ་ཕྱི་མའི་རྒྱུ་མ་ཡིན་པར་འགྱུར་ཏེ་རིག་པ་ཕྱི་མ་ནི་ཡིད་ལ་བྱེད་པ་སྔ་མའི་རྗེས་སུ་བྱེད་བའི་ཕྱིར་རོ། ། མ་ངེས་པ་མ་ཡིན་ཏེ་འབྲས་བུ་ལ་ཉེར་ལེན་གཉིས་མི་སྲིད་པའི་ཕྱིར་རོ། ། འདོད་ན་ཀུན་གཞི་ལས་འཇུག་པའི་རྣམ་ཤེས་ཐམས་ཅད་སྐྱེ་བར་བཤད་པ་དང་འགལ་ཞེ་ན། འདིའི་ལན་ལ་གསུམ་ལས། དང་པོ་ལན་དངོས་ནི་ཀུན་གཞི་ལས་དུས་གཅིག་ཆར་རིགས་མི་མཐུན་པའི་འཇུག་པའི་རྣམ་ཤེས་དུ་མ་སྐྱེ་བར་བཤད་ཀྱང་འགའ་ཞིག་གི་ཚེ་ཀུན་གཞི་ལས་ཤེས་པ་གཅིག་མ་གཏོགས་པ་ཡུལ་གཞན་འཛིན་པའི་མིག་ཤེས་ལ་སོགས་བ་དུ་མ་འབྱུང་བ་མ་ཡིན་ནོ། ། ཅིའི་ཕྱིར་ཞེ་ན་ཀུན་གཞིས་ཤེས་པ་གཞན་སྐྱེད་པའི་ནུས་པ་དེ་ཉམས་པར་བྱས་པའི་ཕྱིར་དང༌། ནུས་པ་མེད་པར་ཡང་འབྲས་བུ་སྐྱེ་བ་མི་སྲིད་པའི་ཕྱིར་རོ། ། གང་གིས་ཉམས་པར་བྱས་ན་ཤིན་ཏུ་ཡུལ་གསལ་བར་འཛིན་པའི་འཇུག་པའི་རྣམ་ཤེས་གཅིག་གིས་ཏེ། བདེ་བ་ཆེན་པོ་སྐྱེས་པའི་ཚེ་སྡུག་བསྔལ་མི་སྐྱེ་བ་བཞིན་ནོ། ། འོ་ན་ཀུན་གཞི་དོན་མེད་དུ་འགྱུར་རོ་ཞེ་ན། འདོད་པ་ཡིན་ཏེ་ཚད་མས་གྲུབ་པའི་ཕྱིར་རོ། ། ཡང་ན་ཡིད་དེ་ཉིད་ལ་ཀུན་གཞིར་བརྗོད་པ་ཡིན་ཏེ་དེ་ཉིད་བག་ཆགས་ཐམས་ཅད་ཀྱི་གཞིར་བཏགས་པའི་ཕྱིར་རོ། ། གཉིས་པ་ལན་དེ་འཐད་པར་བསྒྲུབ་པ་ནི་ཡིད་སྔ་མ་ཤེས་པ་ཕྱི་མའི་རྒྱུ་ཡིན་བ་དེ་ལྟ་མིན་ན་ཡིད་འཇུག་པ་མཚུངས་ལ་ཞེས་པ་ཡིད་སྔ་མ་ལ་ཡུལ་གྱི་རྣམ་པ་ཤར་ནས་ཕྱི་མའང་ཡུལ་དེ་ལྟ་བུ་འཛིན་པར་སྐྱེད་པའི་ནུས་པའོ།

། དེ་ལ་ཡིད་གཞན་ཕྱི་མ་སྐྱེ་བ་མི་ལྟོས་པར་འགྱུར་རོ། ། འདོད་པར་མི་ནུས་ཏེ་དེ་ལྟ་བུའི་ཡིད་སྔ་མ་དེ་ཕྱི་མའི་མཚུངས་པ་དེ་མ་ཐག་པའི་རྐྱེན་ཡིན་པའི་ཕྱིར་རོ། ། གཞན་ཡང་ཡིད་ཤེས་པ་དེ་སྔ་ཕྱི་རིམ་པ་བཞིན་དུ་སྐྱེ་བ་མཐོང་བའི་ཕྱིར་ཤེས་པ་ཕྱི་མ་ནི་སྔ་མ་ལ་ལྟོས་པར་གྲུབ་པ་ཡིན་ནོ། དེ་སྔ་མ་ལས་མི་སྐྱེ་ན་རྒྱུ་གཞན་མི་སྲིད་ལས་རྒྱུ་མེད་དུ་འགྱུར་ལ་དེ་ལྟར་ན་རིམ་གྱིས་སྐྱེ་བ་འགལ་བ་ཡིན་ནོ། ། གསུམ་པ་དེ་ལ་རྩོད་པ་སྤང་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ནི་བྱེ་བྲག་པ་ན་རེ། ཡིད་ཅེས་བྱ་བ་ནི་བདག་གི་ཡོན་ཏན་རྟག་པ་རྡུལ་ཕྲན་ཙམ་གཅིག་ཡིན་པའི་ཕྱིར་དེ་གཞན་ལ་ཆགས་པ་སྟེ་མིག་གི་དབང་པོ་ལྟ་བུ་དང་འབྲེལ་བ་རྣ་བ་ལ་སོགས་པ་གཞན་ལ་རྗེས་སུ་མི་འགྲོ་བ་ཡིན་ནོ། ། དེའི་ཕྱིར་དབང་པོ་གཞན་གྱི་ཤེས་པ་མི་སྐྱེ་པ་ཡིན་གྱི་ཡིད་སྔ་མ་ལས་རེ་རེ་ངེས་པ་མ་ཡིན་ནོ་ཞེ་ན། ། གཉིས་པ་ལ་གསུམ་སྟེ་ཐལ་འགྱུར་གྱིས་དགག་པ་དང༌། བརྟགས་ལ་དགག་པ་དང༌། དེའི་ལན་དགག་པའོ། ། དང་པོ་ལ་གཉིས་ལས། དུས་གཅིག་ཏུ་ཐལ་བ་མི་སྲིད་བར་ཐལ་བ་ནི། ལ་ལར་ཞེས་པ་སྟེ་འོག་ཏུ་འཇུག་པ་མཚུངས་ལ་ཞེས་པ་ནི་ཤེས་པ་ཡུལ་མཚུངས་པར་འཇུག་པའོ། དེ་ཡང་ཡུལ་གྱི་སྒོ་ནས་ཡུལ་ལྔ་ཀ་གསལ་མི་གསལ་ཆ་མཉམ་པ་ལ་འཇུག་པ་དང༌། སྐྱེས་བུའི་སྒོ་ནས་ཡུལ་གཅིག་ཁོ་ན་ལ་དོན་དུ་གཉེར་བ་མེད་པར་ཀུན་ལ་མཚུངས་བར་འཇུག་པའི་དུས་ནའང་ཡིད་གཅིག་ལས་མེད་པའི་ཕྱིར་མཚུངས་པར་འཇུག་པ་དང་མི་མཚུངས་པརའཇུག་པའི་དུས་ཐམས་ཅད་ཀྱི་ཚེ་ཡུལ་གཅིག་ལས་གཞན་རྟོགས་པའི་ཤེས་པ་དུ་མ་མི་སྐྱེ་བར་འགྱུར་རོ། ། འདོད་པར་མི་ནུས་ཏེ་གནས་སྐབས་ལ་ལར་ཡུལ་ལྡ་ཀ་འཛིན་པའི་ཤེས་པ་གཅིག་ཆར་འབྱུང་བ་མཐོང་བའི་ཕྱིར་རོ། ། འོ་ན་ཁྱེད་ལ་ཡང་ཡིད་སྔ་མ་གཅིག་ལས་མེད་པས་དེ་ལྟར་འགྱུར་རོ་ཞེ་ན། ཁོ་བོ་ཅག་གི་ཡིད་དེ་ཡུལ་ལ་མཉམ་བར་འཇུག་པའི་ཚེ་གཅིག་ཆར་སྐྱེ་ལ་མི་མཉམ་པར་འཇུག་པའི་ཚེ་རིམ་གྱིས་སྐྱེ་བས་འགལ་བ་མེད་དོ།

། གཉིས་པ་རིམ་གྱིས་སྐྱེ་བ་མི་སྲིད་བར་ཐལ་བ་ནི། ཁྱེད་ལྟར་ན་ཡིད་ཀྱི་རིམ་པ་ལ་མི་ལྟོས་པར་བདག་གཅིག་པོ་དེ་དང་ཡིད་ལྡན་པ་ཙམ་ལས་སྐྱེ་བའི་ཕྱིར་དབང་ཤེས་དང་བདེ་སྡུག་ལ་སོགས་པའི་བློ་ཐམས་ཅད་གཅིག་ཆར་ཁོ་ན་སྐྱེ་བར་འགྱུར་རོ། ། གལ་ཏེ་རྒྱུ་ཡིད་གཅིག་ལས་མེད་བའི་ཕྱིར་བྱ་བ་སྟེ་འབྲས་བུའང་ཤེས་པའང་གཅིག་ཁོ་ན་སྐྱེ་བ་ཡིན་ནོ་ཞེ་ན། འོ་ན་ཇི་ལྟར་མར་མེ་གཅིག་སྐྱེས་བུ་དུ་མས་མཐོང་བའི་ཚེ་མིག་ཤེས་དུ་མ་མི་སྐྱེ་བར་འགྱུར་རོ། ། མར་མེ་ནི་ལྟ་བ་པོ་དུ་མའི་དབང་གི་བློ་དུ་མ་སྐྱེད་ན་འདི་ཉིད་ཡང་དབང་པོ་དུ་མའི་དབང་གིས་བློ་དུ་མ་སྐྱེ་བར་འགྱུར་རོ། ། གཉིས་པ་ནི་ཁྱེད་ཀྱི་ཡིད་དེ་འབྲས་བུ་ཤེས་པ་དུ་མ་སྐྱེད་པའི་རང་བཞིན་ཡིན་ན་གཅིག་ཆར་ཡང་སྐྱེད་པར་འགྱུར་ལ་དེའི་རང་བཞིན་མ་ཡིན་ན་རིམ་གྱིས་ཀྱང་དུ་མ་སྐྱེད་པའི་ནུས་པ་མེད་པར་འགྱུར་ཏེ་ཕྱིས་ཀྱང་དུ་མ་སྐྱེད་པའི་ནུས་པ་མེད་པ་ལས་བྱེ་བྲག་མེད་པའི་ཕྱིར་རོ། ། གལ་ཏེ་ཁྱད་པར་ཡོད་ན་ཡིད་དེ་མི་རྟག་པར་འགྱུར་རོ། ། གཅིག་ལ་བྱ་བ་གཅིག་འགོག་པའི་གཞུང་ཚིག་རྐང་པ་གཉིས་པོ་འདིས་ཆད་ལྟ་བ་ལུས་གཅིག་གིས་ཤེས་པ་སྐྱེད་པ་དང་གྲངས་ཅན་ཤེས་རིག་གི་སྐྱེས་བུ་གཅིག་ཡུལ་ལ་ལོངས་སྤྱོད་པ་དགག་པའང་བཤད་པ་ཡིན་ནོ། ། འདི་ལྟར་ལུས་གཅིག་དང་སྐྱེས་བུ་གཅིག་ལས་མེད་པས་བྱ་བ་གཅིག་ཡིན་ན་མར་མེ་དུ་མས་མཐོང་བ་དང་འགལ་ལ་ལུས་དེ་ལ་བློ་དུ་མ་སྐྱེད་པའི་ནུས་པ་ཡོད་ན་དང་པོ་དུ་མ་སྐྱེད་པས་ཕྱིས་སྐྱེད་མི་དགོས་པར་འགྱུར་ལ་ནུས་པ་མེད་ན་ཕྱིས་ཀྱང་མི་འགྱུར་ཏེ་རྟག་པར་ཁྱད་པར་དུ་བྱར་མེད་པའི་ཕྱིར་རོ། ། དེ་བཞིན་དུ་སྐྱེས་བུས་ཡུལ་དུ་མ་ལ་ལོངས་སྤྱོད་བའི་ནུས་པ་ཡོད་ན་སྔར་ཉིད་འགྱུར་ལ་མེད་ན་ཕྱིས་ཀྱང་མི་འགྱུར་ཏེ་ཁྱད་པར་མེད་པའི་ཕྱིར་རོ། ། ཞེས་པའོ། ། རྒྱན་ལས་གྲངས་ཅན་ལུས་དང་སྐྱེས་བུ་གཅིག་ཡིན་པའི་ཕྱིར་བྱ་བ་གཅིག་ལས་མེད་དོ་ཞེས་པ་འགོག་པ་ལ་སྦྱར་ནས་འཆད་དོ།

། གསུམ་པ་ནི་གལ་ཏེ་བདག་ཡིད་ལྡན་པ་ཙམ་ལས་སྐྱེའང་དུ་མ་གཅིག་ཆར་མི་སྐྱེ་སྟེ་འདུ་བྱེད་པ་ལས་བློ་རེ་རེ་ངེས་པའི་ཕྱིར་རོ་ཞེ་ན། འོ་ན་ཁྱེད་ལྟར་ན་འདུ་བྱེད་ཀྱང་སྔར་ནས་ཡོད་པའི་རྟག་པ་ཡིན་ན། དེ་ལ་བློ་དུ་མ་སྐྱེད་པའི་ནུས་པ་ཡོད་མེད་བརྟག་ན་སྔར་གྱི་སྐྱོན་ལས་མི་འདའོ། ། འདུ་བྱེད་དེ་སྔར་ནས་མེད་དེ་ཕྱིས་སྐྱེས་པའོ་ཞེ་ན། འོ་ན་དེ་གང་ལས་སྐྱེས་འདུ་བྱེད་ནི་བློ་སྔ་མ་ལས་ཞེ་ན། དེ་ལྟར་ཡིན་མོད་ཁོ་བོ་ཅག་གི་འདོད་པ་གྲུབ་སྟེ་འདུ་བྱེད་ཀྱང་གོམས་པ་དང་བག་ཆགས་ཞེས་བྱ་བ་བློ་སྔ་མའི་མིང་གི་རྣམ་གྲངས་ཡིན་བའི་ཕྱིར་རོ། ། གཉིས་པ་གཟུང་བ་མ་ཡིན་པའི་རྩོད་པ་སྤང་བ་ནི། གལ་ཏེ་བློ་ཕྱི་མ་རྣམས་སྔ་མ་ལས་སྐྱེས་ཀྱང་ཡུལ་གཞན་མི་འཛིན་པར་ཐལ་བའི་སྐྱོན་མེད་དེ་བློ་སྔ་མ་རྒྱུ་ཡིན་ཡང་གཟུང་ཡུལ་མ་ཡིན་པའི་ཕྱིར་རོ་ཞེ་ན།

 དེ་ན། བློས་གཟུང་བར་བྱ་བའི་ཡུལ་ཡིན་པ་ལ་གཟུང་བ་དེ་ཉིད་བློའི་སྐྱེད་བྱེད་ལས་གཞན་མིན་ལ་རྣམ་པ་གཏོད་པའི་ཤེས་པ་སྐྱེད་བྱེད་དེ་ཉིད་ཀྱང་གཟུང་བའི་མཚན་ཉིད་ལས་གཞན་མ་ཡིན་ ནོ། ། དེས་ན་ཤེས་པ་སྔ་མ་དེ་ཤེས་པ་ཕྱི་མའི་གཟུང་ཡུལ་དུ་འགྱུར་ཏེ་ཕྱི་མའི་སྐྱེད་བྱེད་ཀྱང་ཡིན་ལ་གཟུང་ཡུལ་ཡང་ཡིན་བའི་ཕྱིར་རོ། ། ཡུལ་མ་ཡིན་ན་ཕྱི་མ་དེས་སྔ་མ་ཉམས་སུ་མི་མྱོང་བར་འགྱུར་རོ། ། དཔེར་ན་གཟུགས་རྟོགས་པ་སྣང་བ་ལ་རག་ལས་པའི་སེམས་ཀྱི་དབང་དུ་བྱས་ན་སྣང་བ་ནི་གཟུང་བ་མ་ཡིན་བར་ཤེས་པ་སྐྱེད་པ་མི་སྲིད་བ་བཞིན་ནོ། ། གལ་ཏེ་སྣང་བ་ནི་ཐམས་ཅད་དུ་བློས་གཟུང་བར་མ་གྲུབ་སྟེ་བར་དུ་ཆོད་པ་དང་ཐག་ཉེ་བ་དང་ཤིན་ཏུ་རིང་བ་དང་ཆ་ཕྲ་བ་ལ་སོགས་པའི་བློའི་སྐྱེད་བྱེད་ཡིན་ཡང་ཡུལ་མ་ཡིན་པའི་ཕྱིར་རོ་ཞེ་ན། སྣང་བ་ནི་ཆ་ཤས་དང་བཅས་པས་དེ་ལྟར་འགྱུར་ཡང་བློ་ཕྱི་མའི་མྱོང་བྱར་འགྱུར་བའི་ཤེས་པ་ནི་དེ་ལྟར་མ་ཡིན་ཏེ། ཤེས་པའི་སྐད་ཅིག་དང་པོ་ལ་ཆ་ཤས་མེད་པ་ཉིད་ཀྱྀས་ཕྲ་བ་དང་ཐག་རིང་བ་ལ་སོགས་པ་མེད་པའི་ཕྱིར་རོ། ། གསུམ་པ་རྣམ་པ་གཏོད་བའི་ནུས་པ་ཉམས་པའི་ལན་དགག་པ་ལ་གསུམ་སྟེ། འགོག་བྱེད་ཀྱི་རིགས་པ་དང༌། དོན་བསྡུ་བ་དང་དེ་ལ་རྩོད་པ་སྤང་བའོ། ། དང་པོ་ནི་ཤེས་པ་སྔ་མའི་ནུས་པ་ཟད་པ་ན་གཞན་ལ་འཕོ་ཞེས་བརྗོད་པ་དེ་ཤེས་པ་སྔ་མ་ལ་ཡོད་པའི་གཟུང་བ་སྟེ་རྣམ་པ་གཏོད་པའི་ནུས་པ་ཙམ་ཞིག་ཉམས་པ་ཡིན་གྱི་ཤེས་པ་ཕྱི་མ་སྐྱེད་བྱེད་ཀྱི་ནུས་པའི་བདག་ཉིད་གཞན་ནི་ཉམ་པ་མིན་པས་དོན་འཛིན་པའི་ཤེས་པ་སྐྱེས་མི་ནུས་བར་ཐལ་བའི་སྐྱོན་མེད་དོ་ཅེ་ན། ། འོ་ན་ཤེས་པ་སྔ་མ་དེ་ཕྱི་མའི་ཡུལ་ཡིན་ནམ་མ་ཡིན། ། ཡུལ་མ་ཡིན་ན་དེས་མྱོང་བ་མི་འཐད་ལ་ཡུལ་ཡིན་ན་གཟུང་བའི་མཚན་ཉིད་ཅན་གྱི་ཡུལ་ལ་ནི་བློ་ལ་དངོས་སུ་ཕན་འདོགས་པའི་གཟུང་བ་ལས་མ་གཏོགས་པའི་སྐྱེད་བྱེད་ཀྱི་རྒྱུ་ཞེས་པ་གཞན་ལོགས་པ་མེད་དེ་དཔེར་ན་གཟུགས་ལ་སོགས་པའི་གཟུང་བ་བློ་ལ་དངོས་སུ་སྣང་བ་དེ་ལྟར་མིན་པར་སོང་ན་འཛིན་པའི་བློ་ལ་དངོས་སུ་ཕན་འདོགས་པ་མེད་པའི་གཟུང་བར་མི་རུང་བ་བཞིན་ནོ།

། གཉིས་པ་ནི་གཟུང་བ་སྟེ་བློ་ལ་སྣང་བའི་མཚན་ཉིད་ལས་མ་གཏོགས་པའི་གཟུགས་ལ་སོགས་པ་འདི་བློའི་གཟུང་བའི་དངོས་པོར་ངེས་པ་གཞན་ཅི་ཞིག་ཡོད་དེ་རང་སྣང་བར་སྐྱེད་པ་དེ་ཉིད་གཟུང་བ་ཡིན་ནོ། ། བློ་སྔ་མ་ལ་ཡང་བློ་ཕྱི་མ་རང་ལ་སྣང་བའི་ཚུལ་གྱིས་དངོས་སུ་ཕན་འདོགས་པ་དེ་ཡོད་པའི་ཕྱིར་བློ་སྔ་མ་དེ་ཡང་ཕྱི་མའི་གཟུང་བ་དེ་ཉིད་དུ་རྣམ་པར་གནས་པ་ཡིན་ནོ། ། དེས་ན་སེམས་ཀྱི་གཟུང་བའི་མཚན་ཉིད་ནི་འཛིན་པའི་ཤེས་པ་ཕྱི་མའི་ཉེར་ལེན་བྱེད་པ་དང་མྱོང་བ་སྟཻ་ཤེས་པ་སྔ་མ་རང་གི་ངོ་བོར་སྐྱེད་པ་ཞེས་བྱ་བ་འདི་ཉིད་ཡིན་ནོ། ། དེས་ན་བློ་ཡིན་ཡང་གཞན་གྱི་སེམས་གཟུང་ཡུལ་མ་ཡིན་ཏེ་འཛིན་པའི་ཉེར་ལེན་མ་ཡིན་པའི་ཕྱིར་རོ། ། ཡུལ་ཡིན་ཡང་གཟུགས་ལ་སོགས་པའི་འགའ་ཞིག་ཀྱང་མི་འཛིན་ཏེ་ཕྲ་བ་དང་ཐག་རིང་བ་ལ་སོགས་པར་སོང་བའི་ཕྱིར་རོ། ། གསུམ་པ་ལ་གཉིས་ལས་དང་པོ་རྣལ་འབྱོར་པའི་ཤེས་པ་ལ་མ་ཁྱབ་པ་སྤང་བ་ནི། གལ་ཏེ་བློས་གཟུང་ཡུལ་འཛིན་པའི་ཉེར་ལེན་ཡིན་པས་དགོས་ལ་ཡུལ་གྱི་གཟུང་བ་ཕྲ་བ་ལ་སོགས་པ་ལ་མ་ཡིན་པ་དགོས་ན་འོ་ན་རྣལ་འབྱོར་བ་རྣམས་ཀྱིས་རིག་པས་གཞན་གྱི་བློ་དང་གཟུགས་ཕྲ་བ་དང་ཐག་རིང་བ་ལ་སོགས་པ་རིག་པ་འདི་གཟུང་བ་མ་ཡིན་བར་འགྱུར་ཏེ་འཛིན་པའི་ཉེར་ལེན་དང་རགས་པ་མེད་པའི་ཕྱིར་རོ་ཞེ་ན། སྐྱོན་མེད་དེ་གཟུགས་ལ་སོགས་པའི་ཡུལ་ལྔ་ཕྲ་བ་དང་ཐག་རིང་བ་ལ་སོགས་པ་མ་ཡིན་པ་དེ་ལྟ་བུ་དང་སེམས་འཛིན་པའི་ཉེར་ལེན་དུ་གྱུར་བ་དེ་ལྟ་བུ་གཟུང་བའི་མཚན་ཉིད་ཡིན་གྱི་དེ་ལས་གཞན་ནི་གཟུང་བའི་མཚན་ཉིད་མ་ཡིན་ནོ་ཞེས་དཔྱད་པ་འདི་མཐོང་སྤང་གི་སྒྲིབ་པས་མ་དག་པའི་བློ་ཅན་ལ་ལྟོས་ནས་བཤད་པ་ཡིན་ནོ། ། རྣལ་འབྱོར་བ་རྣམས་ཀྱིས་ཡུལ་ཕྲ་བ་དང་ཐག་རིང་པོ་རིག་པ་དང་གཞན་གྱི་སེམས་རིག་པ་ནི་ཇི་ལྟར་རིག་པ་ཡིན་ཞེས་བསམ་པར་མི་བྱ་སྟེ་དེ་དག་གི་རྟོགས་པ་བསམ་གྱིས་མི་ཁྱབ་པའི་ཕྱིར་རོ། ། དེས་ན་རྣལ་འབྱོར་བའི་བློ་ནི་བསྐལ་བ་གསུམ་གྱི་དོན་ལའང་འཇུག་པའི་ཕྱིར་གཟུང་འཛིན་གྱི་རྣམ་པར་བཞག་པ་བསམ་བར་བྱ་བ་མ་ཡིན་ནོ།

། གཉིས་པ་ཤེས་པ་ཕྱི་མ་ཡུལ་གཞན་ལ་མི་འཕོ་བའི་འཐད་པ་སྤང་བ་ནི། རིག་པ་སྔ་མ་རིག་པ་ཕྱི་མའི་ཡུལ་དང་རྒྱུ་ཁས་བླངས་ཀྱང་རྟག་ཏུ་རིག་པ་སྔ་མ་ཁོ་ན་འཛིན་པར་མི་འགྱུར་ཏེ་གཟུགས་ལ་སོགས་པ་བློའི་རྒྱུ་དང་ཡུལ་ཡིན་ཡང་རེས་འགའ་མི་འཛིན་པ་བཞིན་ནོ་ཞེ་ན། དེ་གཉིས་མི་མཚུངས་ཏེ་འདི་ལྟར་གཟུགས་ལ་སོགས་པ་དེ་ལ་རགས་པ་ཕྲ་བར་སོང་བ་དང༌། སོགས་པ་སྟེ་ཐག་ཉེ་བ་རིང་བར་སོང་བ་དང༌། བར་ཆད་མེད་པ་ཡོད་པར་སོང་པ་ལ་སོགས་པའི་སྒོ་ནས་སྔར་བློས་གཟུང་བ་ཡིན་ན་དེ་ཕྱིས་གཟུང་བ་མིན་པར་ཡང་འགྱུར་པའི་ཕྱིར་ཡུལ་ཡིན་ཡང་རྟག་ཏུ་མི་འཛིན་པ་ཡིན་ནོ། ། ཡུལ་གཟུགས་ལ་སོགས་པ་འཛིན་པའི་བློ་སྔ་མ་ལ་སྔར་བློའི་གཟུང་བ་ཡིན་པ་ལ་ཕྱིས་གཟུང་བ་མ་ཡིན་པར་འགྱུར་བའི་རྒྱུ་མཚན་སྔར་མེད་ཕྱིས་སྐྱེས་པ་ནི་ཅི་ཞིག་ཡོད་དེ་ཅི་ཡང་མེད་པའི་ཕྱིར་རོ། ། འདི་ལྟར་བློ་ནི་ལུས་ཅན་མ་ཡིན་པས་རགས་པ་ཕྲ་བར་སོང་བ་མི་སྲིད་ལ་འཛིན་པའི་ཉེར་ལེན་ཡིན་པའི་ཕྱིར་ཐག་ཉེ་བ་རིང་དུ་སོང་བ་དང་བར་ཆད་དང་བཅས་པ་ཡང་མི་སྲིད་པའི་ཕྱིར་རོ། ། གཉིས་པ་དོན་བསྡུ་བ་ནི་རང་རིག་མེད་ན་སྐྱོན་དུ་མ་ཡོད་པ་དེའི་ཕྱིར་རང་གི་ཤེས་པ་ཕྱི་མས་ཤེས་པ་སྔ་མ་རྣམས་དྲན་པའི་ཚུལ་གྱིས་ཡུལ་དུ་བྱེད་པ་ཙམ་སྲིད་ཀྱང་མིག་གིས་གཟུགས་མཐོང་བ་ལྟར་དངོས་སུ་ཡུལ་དུ་བྱེད་པ་ནི་མི་སྲིད་དོ། ། གལ་ཏེ་རང་གི་བློ་སྔ་མ་བློ་ཕྱི་མས་འཛིན་པར་འགྱུར་བ་སྲིད་ན་ཤེས་པ་ཕྱི་མ་འདི་རྣམས་ཀྱིས་བསྐལ་བའི་བར་དུ་ཡང་གཟུགས་ལ་སོགས་པའི་དོན་གཞན་རྟོགས་པ་གཏན་མི་སྲིད་པར་འགྱུར་རོ། ། དེ་ཅིའི་ཕྱིར་ཞེ་ན། རང་གི་རྒྱུར་གྱུར་པའི་ཤེས་པ་སྔ་མ་སྔ་མའི་འཛིན་དགོས་པའི་ཕྱིར་རོ། ། ཞེས་པ་ནི་དེ་མ་ཐག་པའི་ཞེས་པའི་ཚིག་རྐང་གཉིས་ཏེ་དེ་མ་ཐག་པའི་སེམས་ཞེས་སྦྱར་བ་ནི་སྐད་ཅིག་སྔ་མའི་དེ་མ་ཐག་པའི་སེམས་ཞེས་སྦྱར་བ་ནི་སྐད་ཅིག་སྔ་མའི་དེ་མ་ཐག་ཏུ་སྐྱེས་པ་སྟེ་འབྲས་བུའི་སེམས་སོ།

། དེའི་རྒྱུའི་སེམས་ཞེས་པ་ནི་དེའི་སྐད་ཅིག་སྔ་མའི་སེམས་ཏེ་དེ་ཁོ་ན་ཕྱི་མས་འཛིན་བ་དེས་ན་ཞེས་པའོ། ། དེ་ཡང་རིག་པའི་སྐད་ཅིག་སྔ་མ་དེར་རང་འཛིན་པའི་ཤེས་པ་དེའི་རྒྱུ་ནུས་པ་ཐོགས་མེད་ཡིན་པའི་ཕྱིར་རོ། ། གསུམ་པ་དེ་ལ་རྩོད་པ་སྤང་བ་ལ་གཉིས་ཏེ། དེས་བློ་ཕྱི་མ་རིམ་གྱིས་བསྐྱེད་ནས་ཡུལ་གཞན་ལ་འཕོ་བ་དགག་པ་དང༌། གཅིག་ཆར་བསྐྱེད་ནས་ཡུལ་གཞན་འཛིན་པ་དགག་པའོ། ། དད་པོ་ནི་སྤྱི་དངོས་པོ་རྣམས་ལ་ནུས་པ་སྣ་ཚོགས་ཡོད་དེ་འབྲས་བུ་སྣ་ཚོགས་མཐོང་བའི་ཕྱིར་རོ། ཁྱད་པར་དུ་རིག་པ་སྔ་མ་ལའང་ནུས་པ་དུ་མ་ཡོད་པས་དེ་རེས་འགའ་ནི་རང་འཛིན་པའི་ཤེས་པ་སྐྱེད་པས་རིག་པ་ཕྱི་མ་དེས་སྔ་མ་ཁོ་ན་འཛིན་ལ། ། རེས་འགའ་ནི་དོན་ལྔ་ལ་སོགས་པ་འཛིན་བའི་ཤེས་པ་སྐྱེད་པས་ཡུལ་གཞན་ལ་འཕོ་བ་ཡིན་ནོ་ཞེ་ན། འདི་དགག་པ་ལ་གཉིས་ལས། དང་པོ་ནུས་པ་གཅིག་དང་དུ་མ་དགག་པ་ནི་དངོས་པོ་གཅིག་ལ་ནུས་པ་དུ་མ་སྐྱེད་པ་དང་དུ་མ་ལ་ནུས་པ་གཅིག་ཡོད་པས་འབྲས་བུ་གཅིག་བསྐྱེད་པ་ནི་དངོས་པོའི་གནས་ལུགས་མ་ཡིན་ནོ། ། འདི་ལྟར་པད་མའི་ས་བོན་གཅིག་ལ་སྡོང་བུ་དང་ལོ་མ་དང་གེ་སར་ལ་སོགས་པ་བསྐྱེད་པའི་ནུས་པའི་དངོས་པོ་དུ་མ་ཡོད་ན་ས་བོན་དེའང་དུ་མར་འགྱུར་ལ་འདོད་པར་མི་ནུས་ཏེ་དུ་མར་མ་དམིགས་པའི་ཕྱིར་རོ། ། དེ་བཞིན་དུ་ཡུལ་དང་དབང་པོ་ལ་སོགས་དུ་མ་ལའང་ནུས་པའི་དངོས་པོ་གཅིག་ཡོད་པ་མ་ཡིན་ཏེ་དབང་པོ་ལ་སོགས་པ་ལ་གཅིག་ཏུ་མ་དམིགས་པའི་ཕྱིར་རོ། ། དེས་ན་ཡུལ་དང་དབང་པོ་ལ་སོགས་པ་དུ་མའི་དངོས་པོ་རྣམས་རང་གི་རྒྱུ་ལས་འབྲས་བུ་གཅིག་སྐྱེད་པའི་ངོ་བོ་ཉིད་དུ་སྐྱེད་པ་ཉིད་ཀྱིས་དུ་མས་འབྲས་བུ་གཅིག་བྱེད་ཅེས་བརྗོད་དོ། ། དེ་བཞིན་དུ་པད་མའི་ས་བོན་ལ་སོགས་པའི་དངོས་པོ་རྣམས་འབྲས་བུ་དུ་མ་བྱེད་པའི་ངོ་ངོ་ཉིད་དུ་རང་གི་རྒྱུ་ལས་སྐྱེས་བ་ཉིད་ཀྱིས་དངོས་པོ་གཅིག་ཀྱང་འབྲས་བུ་དུ་མ་བྱེད་ཅེས་བརྗོད་དོ། ། དེས་ན་ནུས་པ་གཅིག་དང་དུ་མ་ནི་བློས་སྒྲོ་བཏགས་པ་ཡིན་ཏེ་དུ་མ་འབྲས་བུ་གཅིག་མི་བྱེད་པ་ལས་ལོག་པ་དང་གཅིག་འབྲས་བུ་དུ་མ་མི་བྱེད་པ་ལས་ལོགས་པའི་ཆ་ནས་དེ་ལྟར་བཞག་པའི་ཕྱིར་རོ།

། གཉིས་པ་དེ་ལ་རྩོད་པ་སྤང་བ་ནི། རང་གི་སྡེ་བ་ཁ་ཅིག་ན་རེ་པད་མའི་ས་བོན་གྱི་སྟེང་ནའང་ནུས་པ་ཐ་དད་དུ་མ་ཡོད་དེ་སྡོང་བུ་སྣ་སོགས་མཐོང་བའི་ཕྱིར་རོ། ། མ་ངེས་པ་མིན་ཏེ་རྒྱུ་གཅིག་ལས་འབྲས་བུ་དུ་མ་འབྱུང་བ་མིན་པའི་ཕྱིར་རོ། ། གལ་ཏེ་འབྱུང་ན་འབྲས་བུ་སྣ་ཚོགས་འདོད་ཀྱང་རྒྱུ་གཅིག་ལ་འབད་པས་ཆོག་པར་འགྱུར་རོ་ཞེ་ན། སྐྱོན་ཡོད་པ་མ་ཡིན་ཏེ་དངོས་པོ་འགའ་ཞིག་རྒྱུ་གཅིག་ལས་འབྲས་བུ་གཅིག་སྐྱེ་བ་ཡོད་དེ་དངོས་པོ་རྣམས་ཀྱི་སྐད་ཅིག་སྔ་ཕྱི་ལྟ་བུའོ། ། འབྲས་བུ་ཕལ་ཆེར་ནི་རྒྱུ་རྐྱེན་དུ་མ་ཚོགས་པ་ལས་འབྱུང་སྟེ་ས་དང་ས་བོན་ལ་སོགས་པ་ལས་སྐྱེ་བའི་མྱུ་གུ་བཞིན་ནོ། ། ཡང་ན་འདི་ལྟར་བཤད་དེ་དངོས་པོ་འགའ་ཞིག་རྒྱུ་རྐྱང་པ་གཅིག་ལས་འབྲས་བུ་སྐྱེ་བ་མིན་ཏེ་རྐྱེན་གཞན་ལ་མི་ལྟོས་ན་རྟག་ཏུ་སྐྱེད་པའི་ཕྱིར་རོ། ། དེའི་ཕྱིར། རྐྱེན་གཅིག་གིས་ནི་ཀུན་ནུས་པ། ། གང་ན་ཡང་ནི་ཡོད་མ་ཡིན། ། ཞེས་བཤད་དོ། ། དེས་ན་གང་ཅུང་ཟད་སྐྱེ་བའི་འབྲས་བུ་ཐམས་ཅད་ནི་རྒྱུ་རྐྱེན་གཉིས་དང་གསུམ་དང་བཞི་ལ་སོགས་པ་དུ་མ་ཚོགས་པ་ལས་བྱུང་བ་ཡིན་ནོ། འོ་ན་རྒྱུ་གཅིག་ལས་འབྲས་བུ་དུ་མ་འབྱུང་བར་འདོད་པ་དང་འགལ་ལོ་ཞེ་ན། དངོས་པོ་གཅིག་ཀྱང་རྐྱེན་དུ་མ་དང་འབྲེལ་བ་ལ་ལྟོས་ནས་ཚོགས་པ་གཉིས་དང་གསུམ་ལ་སོགས་པར་འགྱུར་བའི་ཕྱིར་དངོས་པོ་གཅིག་པོ་དེ་ནི་འབྲས་བུ་དུ་མ་བྱེད་ཅེས་བརྗོད་དོ། ། དཔེར་ན་མར་མེ་གཅིག་ཉིད་སྐྱེས་བུ་དུ་མའི་དབང་པོ་དང་འབྲེལ་བ་ལས་དེ་འཛིན་པ་དུ་མ་སྐྱེད་པའམ་གཟུགས་དང་རེག་བྱ་ལ་སོགས་པ་ཕན་ཚུན་རྐྱེན་དང་རྐྱེན་ཅན་དུ་གྱུར་བས་འབྲས་བུ་རང་དང་གཞན་གྱི་རིགས་དུ་མ་སྐྱེད་པ་བཞིན་ནོ། ། གསུམ་པ་ནི། གལ་ཏེ་མར་མེ་གཅིག་གིས་རྣམ་ཤེས་དུ་མ་སྐྱེད་པ་བཞིན་དུ་བློ་སྔ་མ་དེས་ཀྱང་བློ་གཞན་ཕྱི་མ་དྲི་ལ་སོགས་པའི་དོན་འཛིན་པ་དང༌། རྣམ་ཤེས་སྔ་མ་འཛིན་པའི་བློ་གཉིས་གཅིག་ཆར་བསྐྱེད་པས་ཡུལ་གཞན་ཡང་འཛིན་པར་འགྱུར་རོ་ཞེ་ན།

། འདིའི་ལན་ནི་སྔ་ཕྱིར་ཞེས་པ་ལ་སོགས་པ་སྟེ་འོག་ཏུ་བརྗོད་པ་སྟེ་ཡི་གེ་སྔ་ཕྱི་གཉིས་རིམ་མིན་ཏེ་གཅིག་ཆར་དུ་སྣང་བར་འགྱུར་རོ། ། བློ་གང་ལ་ཞེ་ན་དཔྱད་པ་སྟེ་ཡིད་ཀྱི་ཤེས་པ་དང་སོགས་པ་སྟེ་མིག་ཤེས་ལ་སོགས་པའི་སེམས་གཅིག་ལ་གཅིག་ཅར་སྣང་བར་ཐལ་བའོ། ། དོན་ནི་འདི་ལྟར་ཡིན་ཏེ་རིག་པ་སྔ་མ་དེས་རིག་པ་ཕྱི་མ་དེ་སྔ་མ་རང་ཉིད་འཛིན་པ་དང་དྲི་འཛིན་པའི་ཤེས་པ་གཉིས་དུས་གཅིག་ཏུ་སྐྱེད་ན་ཡི་གེ་ཨ་འཛིན་པར་བྱེད་པའི་ཤེས་པ་དེས་ཀྱང་རང་ཉིད་འཛིན་པ་ཤེས་པ་དང་དོན་ཡི་གེ་ཨི་འཛིན་པའི་ཤེས་པ་གཉིས་ཀ་དུས་གཅིག་ཏུ་སྐྱེད་པར་འགྱུར་རོ། ། དེ་ལྟར་ན་ཨི་འཛིན་པའི་ཤེས་པ་དེ་ལ་སྔར་ཀྱི་ཡི་གེ་ཨ་ཨི་གཉིས་དུས་གཅིག་ཏུ་སྣང་བར་འགྱུར་ཏེ་ཨི་ནི་རང་གི་དོན་ཡིན་པས་སྣང་ལ་ཨ་ནི་ཤེས་པ་སྔ་མའི་དོན་ཡིན་པས་སྣང་བའི་ཕྱིར་རོ། ། ཤེས་པ་སྔ་མའི་དོན་ཡིན་ཡང་ཨ་མི་སྣང་བ་ཅི་འགལ་ཞེ་ན། ཤེས་པ་ཕྱི་མ་དེས་སྔ་མ་དེ་འཛིན་པའི་ཚེ་ཨས་ཁྱད་པར་དུ་བྱས་ནས་འཛིན་དགོས་པའི་ཕྱིར་རོ། ། དེ་བཞིན་དུ་གཟུགས་འཛིན་གྱི་རྗེས་སུ་སྒྲ་འཛིན་སྐྱེས་ན་ཤེས་པ་ཕྱི་མ་ལ་སྒྲ་གཟུགས་གཉིས་ཀ་སྣང་བར་འགྱུར་རོ། ། ཞེས་པ་ལ་སོགས་པ་སྦྱར་རོ། ། འདོད་བར་མི་ནུས་ཏེ་བརྗོད་པ་གཉིས་དུས་རྟག་ཏུ་རིམ་གྱིས་འབྱུང་བར་མཐོང་བའི་ཕྱིར་རོ། ། དེ་ཡང་ཡི་གེ་གཉིས་སྔ་ཕྱིར་སྣང་བ་ཅན་ཡིན་པའི་ཕྱིར་རོ། ། ཞེས་སྦྱར་ རོ། ། དེ་བཞིན་དུ་དོན་སྔོན་པོ་ལྟ་བུ་གཅིག་ཉིད་ཀྱང་བློ་ལ་གཉིས་གཉིས་སུ་སྣང་བར་འགྱུར་ཏེ་དོན་སྔོན་པོའི་བདག་ཉིད་དང་སྔོན་པོ་དེ་རིག་པའི་བློ་འང་སྣང་བའི་ཕྱིར་རོ། ། མ་ངེས་པ་མིན་ཏེ་སྔོན་པོ་རྐྱང་བ་དང་བློ་དང་ཚོགས་པའི་སྔོན་པོ་གཉིས་སྣང་བའི་ཕྱིར་རོ། ། སྣང་བ་སྣ་ཚོགས་པ་ཉིད་ཀྱི་བརྩད་པའི་སྐྱོན་འདི་གདོན་པར་དཀའ་ཞེས་པ་ལྟར་རོ། ། གཉིས་པ་མདོ་མཛད་པའི་རིགས་པས་དགག་པ་ལ་གསུམ་སྟེ། ཧ་ཅང་ཐལ་བའི་དགོད་བ་དང༌། དེའི་ལན་དགག་པ་དང༌།

དེ་ལ་རྩོད་པ་སྤང་བའོ། ། དང་པོ་ནི་ཤེས་པ་སྔ་མ་སྔ་མ་ཕྱི་མ་ཕྱི་མས་མྱོང་བྱེད་ཐུག་པ་མེད་པར་ཐལ་བ་དང༌། ཡུལ་གཞན་ལ་མི་འཕོ་བར་ཐལ་བ་གཉིས་སློབ་དཔོན་གྱིས་བརྗོད་པ་ལ། དེའི་ལན་དུ་གཞན་དག་གལ་ཏེ་ཤེས་པ་དེ་ཡུལ་གཞན་མི་འཕོ་བའི་ཚེ་ཤེས་པ་སྔ་མ་འཛིན་ལ། དེ་ནམ་ཡུལ་གཞན་ལ་འཕོ་བའི་དུས་ན་ཤེས་པ་ཐ་མ་དེའི་རྗེས་སུ་རབ་ཉམས་སུ་མྱོང་བའི་ཤེས་པ་ཕྱི་མ་སྐྱེ་བ་མ་ཡིན་ནོ། ། འོ་ན་གང་སྐྱེ་ཅེ་ན་དེའི་རྗེས་སུ་དོན་འཛིན་བའི་ཤེས་པ་ཁོ་ན་སྐྱེ་བས་ཤེས་པ་ཡུལ་གཞན་ལ་མི་འཕོ་བ་དང༌། སྣང་བ་སྣ་ཚོགས་སུ་ཐལ་བའི་སྐྱོན་མེད་ཅེས་ཟེར་རོ། ། དེ་ལྟར་ན་ཤེས་པ་སྔ་མ་ཐམས་ཅད་ཀྱང་ཉམས་སུ་མྱོང་བ་མེད་པར་འགྱུར་ཏེ་ཤེས་པ་ཐ་མ་དེ་མྱོང་བ་མེད་བའི་ཕྱིར་རོ། ། མ་ངེས་པ་མིན་ཏེ་སྔ་མ་ཐམས་ཅད་ཀྱི་མྱོང་བ་ཕྱི་མ་དེ་ལ་རགས་ལས་པའི་ཕྱི་སྟེ། དཔེར་ན་སྐྱེས་བུ་གཞན་གྱིས་ཡུལ་ལ་སོགས་པ་ཉམས་སུ་མྱོང་ཡང་བདག་གིས་ཉམས་སུ་མི་མྱོང་བ་བཞིན་ནོ། ། གཉིས་པ་ནི་གལ་ཏེ་བདག་གི་བློ་སྔ་མ་ལ་རང་རིག་མེད་ཀྱང་བདག་ཉིད་ཀྱི་རྒྱུད་དང་འབྲེལ་བའི་བློ་ཕྱི་མས་རིག་པའི་ཕྱིར་དེ་མངོན་སུམ་ཡིན་ལ། གཞན་གྱིས་མྱོང་བ་ནི་རང་རིག་ཀྱང་མེད་ལ་བདག་གི་བློས་ཀྱང་ཉམས་སུ་མྱོང་བ་མེད་པའི་ཕྱིར་མངོན་སུམ་མ་ཡིན་ནོ་ཞེ་ན། ། རྒྱུ་མཚན་གང་གིས་བདག་གི་མྱོང་བ་ནི་རང་རིག་མེད་ཀྱང་མངོན་སུམ་ཡིན་ནོ་ཞེས་དེ་བདག་གི་ཤེས་པ་སྔ་མ་དེ་ཕྱི་མས་མྱོང་ངོ་ཞེས་བྱ་བ་དེ་གང་ལས་འགྲུབ་སྟེ་མྱོང་བྱེད་དེ་ལའང་རང་རིག་མེད་བའི་ཕྱིར་དང་གཞན་གྱིས་མྱོང་བའང་སྐྱོན་བརྗོད་ཟིན་པའི་ཕྱིར་རོ། ། དེས་ན་རང་གཞན་གྱི་མྱོང་བ་གཉིས་ཀྱི་ཁྱད་པར་དབྱེ་བར་མི་ནུས་སོ་ཡིན་ནོ། ། གསུམ་པ་ནི་རང་རིག་མེད་པས་མྱོང་བའི་ཐ་སྙད་མི་འཐད་ན་མིག་གི་དབང་པོ་ལ་སོགས་པ་གསལ་བའམ་མྱོང་བར་འགྱུར་རོ། ། ཞེས་བྱ་བའི་ཐ་སྙད་མི་སྲིད་པར་འགྱུར་ཏེ་དེ་དག་ལ་རང་རིག་མེད་པའི་ཕྱིར་རོ་ཞེ་ན།

ཞེས་པ་མེད་དེ་གསལ་བ་སྟེ་ཤེས་པའི་རྒྱུ་དབང་པོའི་རང་བཞིན་མ་གྲུབ་ཀྱང་བདག་གི་དབང་པོ་གསལ་བར་གྱུར་ཏོ་ཞེས་པའི་ཐ་སྙད་འགྲུབ་པར་འགྱུར་ཏེ། དེས་བདག་གི་རང་རིག་པའི་བདག་ཉིད་ཀྱི་ཤེས་པ་བསྐྱེད་པའི་ཕྱིར་རོ། ། དོན་གསལ་བར་འདོད་བའི་ཤེས་པ་ནི་རང་གསལ་བར་མ་གྲུབ་ན་མྱོང་བའི་ཐ་སྙད་འཇུག་པ་མིན་ཏེ་གཞན་གྱིས་གསལ་བ་མི་སྲིད་པའི་ཕྱིར་རོ། ། གལ་ཏེ་ཤེས་པ་རང་ཉིད་གསལ་བར་མ་གྲུབ་ཀྱང་རང་ཡོད་པ་ཙམ་གྱིས་དོན་གསལ་བར་འགྱུར་ན་འགྲོ་བ་དྲུག་པོ་འདི་མཐའ་དག་ཀྱང་གསལ་བར་འགྱུར་ཏེ་ཁྱད་པར་མེད་པའི་ཕྱིར་རོ། ། དེ་ན་རང་གསལ་བར་མ་གྲུབ་ན་གཞན་གསལ་བར་མི་འགྲུབ་སྟེ་བུམ་པ་བཞིན་ནོ། ། དེས་ན་རང་རིག་པ་ཁས་བླངས་དགོས་ཏེ་སྒྲོན་མ་བཞིན་ནོ། ། གཞན་བྱ་འཇལ་བྱེད་གྲངས་དང་ནི། ། ངོ་བོ་དང་ནི་འབྲས་བུ་རྣམས།

 ། གྲུབ་མཐའ་གཉིས་ཀྱི་ལུགས་བཞིན་དུ། ། བདེན་པ་ཉིད་ལ་བརྟེན་ནས་བཤད། ། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཚད་མ་རྣམ་འགྲེལ་གྱི་འགྲེལ་པ་རིགས་པའི་མཛོད་ལས། ། མངོན་སུམ་གྱི་རྣམ་པར་བཤད་པ་སྟེ་ལེའུ་གསུམ་པའོ། ། །། མེས་པོའི་ཤུལ་བཞག་ལས། འུ་ཡུག་པ་རིགས་པའི་སེང་གེའི་བཀའ་འབུམ། ༼ག༽ ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས། མངོན་སུམ་ལེའུའི་རྣམ་བཤད། -PAGE 316--PAGE 315--PAGE 1-